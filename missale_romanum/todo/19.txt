Piąta Niedziela po Objawieniu

Liturgia tej niedzieli zwraca wielką uwagę na rozwój życia wewnętrznego w Kościele i w duszach. W Ewangelii przypowieść o siewcy chce ujawnić początek i cel zła. Sam Chrystus wyjaśnił znaczenie tej przypowieści (Mt 13,36). Właśnie zło w swej walce z dobrem, w której okaże się jego zupełna niemoc, objawia bardzo jasno i dobitnie wszechmoc, mądrość i sprawiedliwość Bożą.
Siewcą jest sam Chrystus jako założyciel swego Kościoła i opiekun pełen miłości i cierpliwości. Miłość jest «węzłem doskonałości chrześcijańskiej» - mówi św. Paweł w dzisiejszej epistole, a jego słowa mogą nam posłużyć jako zwięzły i treściwy kodeks życia wewnętrznego.

Introit (Ps 96,7-8; Ps 96,1)
Adorate Deum, omnes Angeli eius: audivit, et laetata est Sion: et exultaverunt filiae Iudae.
Dominus regnavit, exultet terra: laetentur insulae multae. Gloria Patri… Adorate Deum…
Uwielbiajcie Boga wszyscy Aniołowie jego. Słysząc o tym weseli się Syjon i radują się inne miasta judzkie.
Pan króluje, niech się raduje ziemia. Niech się weselą wyspy mnogie. Chwała Ojcu… Uwielbiajcie Boga…

Kolekta
Familiam tuam, quaesumus, Domine, continua pietate custodi: ut quae in sola spe gratiae caelestis innititur, tua semper protectione muniatur. Per Dominum nostrum…
Prosimy Cię, Panie, strzeż Rodziny Twojej nieustanną ojcowską miłością, a że opieramy się na jedynej nadziei łaski niebiańskiej, otaczaj nas zawsze opieką Twoją. Przez Pana naszego…

Lekcja (Kol 3,12-17)
Jako więc wybrańcy Boży - święci i umiłowani - obleczcie się w serdeczne miłosierdzie, dobroć, pokorę, cichość, cierpliwość, znosząc jedni drugich i wybaczając sobie nawzajem, jeśliby miał ktoś zarzut przeciw drugiemu: jak Pan wybaczył wam, tak i wy! Na to zaś wszystko /przyobleczcie/ miłość, która jest więzią doskonałości. A sercami waszymi niech rządzi pokój Chrystusowy, do którego też zostaliście wezwani w jednym Ciele. I bądźcie wdzięczni! Słowo Chrystusa niech w was przebywa z /całym swym/ bogactwem: z wszelką mądrością nauczajcie i napominajcie samych siebie przez psalmy, hymny, pieśni pełne ducha, pod wpływem łaski śpiewając Bogu w waszych sercach. I wszystko, cokolwiek działacie słowem lub czynem, wszystko /czyńcie/ w imię Pana Jezusa, dziękując Bogu Ojcu przez Niego.

Graduał (Ps 101,16-17)
Timebunt gentes nomen tuum, Domine, et omnes reges terrae gloriam tuam. Quoniam aedificavit Dominus Sion, et videbitur in maiestate sua.
Uczczą narody Imię Twoje, Panie, a wszyscy Królowie ziemscy chwałę Twą uznają. Pan bowiem odbudował Syjon i tam się okaże w swoim Majestacie.

Alleluja (Ps 96,1)
Dominus regnavit, exultet terra: laetentur insulae multae. Alleluia.
Pan jest Królem, niech się raduje ziemia; niech się weselą wyspy mnogie. Alleluja.

Ewangelia (Mt 13,24-30)
Inną przypowieść im przedłożył: Królestwo niebieskie podobne jest do człowieka, który posiał dobre nasienie na swej roli. Lecz gdy ludzie spali, przyszedł jego nieprzyjaciel, nasiał chwastu między pszenicę i odszedł. A gdy zboże wyrosło i wypuściło kłosy, wtedy pojawił się i chwast. Słudzy gospodarza przyszli i zapytali go: Panie, czy nie posiałeś dobrego nasienia na swej roli? Skąd więc wziął się na niej chwast? Odpowiedział im: Nieprzyjazny człowiek to sprawił. Rzekli mu słudzy: Chcesz więc, żebyśmy poszli i zebrali go? A on im odrzekł: Nie, byście zbierając chwast nie wyrwali razem z nim i pszenicy. Pozwólcie obojgu róść aż do żniwa; a w czasie żniwa powiem żeńcom: Zbierzcie najpierw chwast i powiążcie go w snopki na spalenie; pszenicę zaś zwieźcie do mego spichlerza.

Ofertorium (Ps 117,16-17)
Dextera Domini fecit virtutem, dextera Domini exaltavit me: non moriar, sed vivam, et narrabo opera Domini.
Prawica Pańska moc okazała, prawica Pańska mnie wywyższyła. Nie umrę, ale dalej będę żył i rozgłaszał czyny Pańskie.

Sekreta
Hostias tibi, Domine, placationis offerimus: ut et delicta nostra miseratus absolvas, et nutantia corda tu dirigas. Per Dominum nostrum…
Składamy Ci, Panie, ofiary przebłagalne, a Ty odpuść nam łaskawie winy nasze i kieruj chwiejnymi sercami naszymi. Przez Pana naszego…

Komunia (Lk 4,22)
Mirabantur omnes de his, quae procedebant de ore Dei.
Dziwili się wszyscy słowom, które wychodziły z ust Bożych.

Po Komunii
Quaesumus, omnipotens Deus: ut illius salutaris capiamus effectum, cuius per haec mysteria pignus accepimus. Per Dominum nostrum…
Prosimy cię wszechmogący Boże, daj nam doznać skutków owego zbawienia, którego rękojmię otrzymaliśmy w tych Tajemnicach. Przez Pana naszego…
