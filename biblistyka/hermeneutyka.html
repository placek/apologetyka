<html>
  <head>
    <meta charset="utf-8">
    <meta name="viewport" content="width=device-width, initial-scale=1">
    <link href="https://fonts.googleapis.com/css?family=Cardo:400,400i,700&amp;subset=greek,greek-ext,latin-ext" rel="stylesheet">
    <link rel="stylesheet" type="text/css" href="../assets/styles/normalize.css">
    <link rel="stylesheet" type="text/css" href="../assets/styles/main.css">
    <link rel="stylesheet" type="text/css" href="../assets/styles/colors.css">
    <link rel="stylesheet" type="text/css" href="../assets/styles/article.css">
    <title>Hermeneutyka</title>
  </head>

  <body>
    <nav>
      <ul>
        <li><a href="../index.html">†</a></li>
        <li><a href="../katechizm.html">Katechizm</a></li>
        <li><a href="../dogmatyka.html">Dogmatyka katolicka</a></li>
        <li><a href="../tomizm.html">Tomizm</a></li>
        <li><a href="../biblia.html">Pismo Święte</a></li>
        <li><a href="../msza.html">Msza Święta</a></li>
        <li><a href="../articles.html">Artykuły</a></li>
        <li><a href="../dic.html">Mistycyzm</a></li>
      </ul>
    </nav>

    <article>
      <header>
        <h1>Hermeneutyka</h1>
        <aside>Fragment książki "Hermeneutyka teologiczna"</aside>
      </header>

      <h2>Wiadomości podstawowe</h2>

      <h3>Hermeneutyka</h3>

      <p>Podaje zasady interpretowania ksiąg biblijnych. Dzieli się na noematykę, heurystykę i proforystykę.</p>
      <ol>
        <li>Noematyka - jest to tzw. teoria sensów, wyróżnia się w niej:</li>
        <ul>
          <li>sens wyrazowy (dosłowne znaczenie wyrazu w danym kontekście)</li>
          <li>sens typiczny (dana osoba czy wydarzenie jest znakiem, zapowiedzią, typem osoby, która będzie żyła w
            przyszłości lub wydarzenia, które dopiero się odbędzie)</li>
        </ul>
        <li>Heurystyka - zajmuje się odczytywaniem sensu danego tekstu biblijnego. W tym celu stosuje się kryteria
          literackie i kryteria dogmatyczne.</li>

        <p>Kryteria literackie - obejmują zasady tzw. interpretacji literackiej, tzn. zespół kryteriów i pomocy, którymi
        posługuje się krytyczna analiza naukowa tekstu (nie tylko biblijnego), wspólna całej literaturze starożytnej, a
        zwłaszcza religijnej. Do kryteriów literackich zaliczamy:</p>
        <ol>
          <li>krytykę tekstu - jest to analiza właściwości danego języka, w celu dotarcia do tej wersji tekstu
            biblijnego, która najbliższa jest oryginałowi; należy przy tym uwzględnić zniekształcenia tekstu:</li>
          <ul>
            <li>niezamierzone</li>
            <ul>
              <li>podobieństwo graficzne (przepisywanie) lub fonetyczne (dyktowanie)</li>
              <li>haplografia (opuszczenie jednej z dwóch liter) lub dittografia (dodanie drugiej takiej samej
                litery)</li>
              <li>przestawienie liter lub zgłosek (metateza)</li>
              <li>błędne rozwiązanie skrótów</li>
              <li>wpływ kontekstu</li>
            </ul>
            <li>zamierzone</li>
            <ul>
              <li>korektury gramatyczne i stylistyczne</li>
              <li>harmonizacja (np. cytaty ze ST w NT dostosowy- - wano do LXX )</li>
              <li>poprawki egzegetyczne</li>
              <li>glosy marginesowe</li>
            </ul>
          </ul>
          <p>Kryteria wyboru kopii tekstu biblijnego mogą być wewnętrzne:</p>
          <ul>
            <li>trudniejsza = lepsza</li>
            <li>krótsza = lepsza</li>
            <li>możliwość wyjaśnienia jak doszło do zniekształceń</li>
          </ul>
          <p>lub  zewnętrzne:</p>
          <ul>
            <li>liczba rękopisów</li>
            <li>wiek rękopisów</li>
            <li>staranność zapisu</li>
          </ul>
          <li>krytykę literacką - uwzględnia ona oryginalne lub przejęte z ówczesnego środowiska kulturowego formy i
            sposoby wypowiadania się, specyficzne dla autorów biblijnych; w jej skład wchodzi: krytyka form, krytyka
            rodzajów, krytyka tradycji i krytyka redakcji</li>
          <li>krytykę historyczną - ma ona na celu poznanie szczegółów dotyczących autora tekstu (wykształcenie,
            mentalność itp.), adresatów (ich potrzeby, środowisko w jakim żyli itp.), a także szczegółów dotyczących
            samego dzieła (czas i miejsce powstania, cel jego napisania)</li>
          <p>Kryteria dogmatyczne - obejmują tzw. zasady interpretacji autentycznej wynikającej z faktu natchnienia
          Pisma Św. oraz z tego, że Biblia została powierzona Kościołowi jako depozyt</p>
          <ul>
            <li>zasady wynikające z faktu natchnienia - Bóg jest autorem całego Pisma Św., a więc nie może ono zawierać
              żadnego błędu ani sprzeczności; całe Pismo Św. stanowi jedność (nie przeszkadza to w rozróżnianiu
              poszczególnych ksiąg czy tradycji), dlatego też poszczególne jego części czy fragmenty należy odczytywać w
              świetle całości Pisma Św.</li>
            <li>zasady wynikające z powierzenia Biblii Kościołowi - Pismo Św. jest adresowane do wspólnoty ludu Bożego,
              i tylko ta wspólnota, przez swoje organy nauczające może właściwie je interpretować. Prawu nieomylnej
              interpretacji przez Kościół podlegają prawdy ściśle objawione (tj. teksty dogmatyczne) oraz inne prawdy, o
              ile z dogmatami wiary tak się łączą, że ich zaprzeczenie pociągałoby za sobą negację jakiegoś
              dogmatu.</li>
          </ul>
          <p>Dlatego też przy interpretacji tekstów biblijnych należy uwzględnić:</p>
          <ul>
            <li>postulaty Urzędu Nauczycielskiego Kościoła</li>
            <li>jednomyślność (w sensie moralnym) Ojców Kościoła w ich interpretacji danego tekstu (co do wiary i
              obyczajów)</li>
            <li>analogię wiary, tj. zgodność interpretacji danego tekstu biblijnego z całością doktryny Kościoła</li>
            <li>sensus Ecclesiae (zmysł Kościoła) czyli zgodność znaczenia dostrzeganego w tekście z tym, co myśli i
              czuje Kościół, co jest przekonaniem i uczuciem wszystkich wiernych</li>
          </ul>
        </ol>
        <li>Proforystyka - rozpatruje różne formy wykładu sensu biblijnego, jak np. forma naukowa, pastoralna itp.</li>
      </ol>

      <h3>Egzegeza</h3>

      <p>Jest to stosowanie zasad i reguł hermeneutycznych w celu wydobycia prawdziwego sensu biblijnego. Po przekładzie
      oraz badaniach filologicznych i literackich, następuje omówienie zawartych w tekście prawd teologicznych oraz
      wydobycie i ukazanie wartości kerygmatycznych, a także myśli służących pogłębieniu duchowości religijnej. Podstawą
      tak rozumianej egzegezy biblijnej jest przekonanie o natchnieniu tekstu biblijnego.</p>

      <h2>Interpretacja Pisma Świętego</h2>

      <p>Pismo święte jest nie tylko podobne do ludzkiej mowy, jest bowiem ludzką mową w najpełniejszym sensie,
      pozostając przez cały czas słowem Bożym.</p>

      <h3>Słowo Boga do ludzi</h3>

      <p>Fakt przemawiania Boga do ludzi pomaga nam zrozumieć przeprowadzona w artykule 19 Konstytucji O objawieniu
      Bożym paralela między dwoma wcieleniami Słowa Bożego: w ludzką mowę i w ludzkie ciało. Wiemy, że Syn Boży
      upodobnił się do ludzi we wszystkim z wyjątkiem grzechu (Hbr 4.15); podobnie też możemy stwierdzić, iż pisane
      słowo Boże jest pod każdym względem podobne do ludzkiej mowy, prócz tego, że nie może zawierać żadnego formalnego
      błędu. Możemy, a nawet musimy prowadzić dalej tę paralelę. Chrystus jest nie tylko podobny do ludzi; jest bowiem
      prawdziwie człowiekiem i prawdziwie Bogiem. Pismo święte jest nie tylko podobne do ludzkiej mowy, jest bowiem
      ludzką mową w najpełniejszym sensie, pozostając przez cały czas słowem Bożym.</p>

      <p>Jest zatem sprawą największej wagi, aby ustalić dokładnie, jakie znaczenie miał na myśli natchniony pisarz.
      Podległy i tak ograniczeniom ludzkiego języka, będzie mówił o rzeczach z jednego tylko punktu widzenia. Warto też
      pamiętać, że nie wszystko, co autor pisze, jest twierdzeniem kategorycznym. Wyważona egzegeza jakiegoś wyjątku z
      Biblii ustali w każdym przypadku, jak dalece pisarz ręczy za swe idee, prawda zaś tego, o czym mówi, będzie się
      mieściła tylko i wyłącznie w tych granicach. Może on zaryzykować jakieś twierdzenie czy też wyrazić nawet wahanie
      oraz wątpliwości. Wypada nam respektować te zastrzeże nią, ponieważ Bóg, który przez niego przemawia, raczył je
      uznać. Możemy posunąć się jeszcze o krok i powiedzieć, że pisarz jest w stanie twierdzić coś, czego nie przedkłada
      jako faktu do wierzenia; innymi słowy, może posługiwać się fikcją. Pisarz natchniony może się posługiwać fikcją,
      ponieważ fikcja może być narzędziem objawienia Boskiej prawdy. Potwierdzają to przypowieści ewangeliczne; co
      więcej zaś, istnieją całe fikcyjne utwory w Starym Testamencie, na przykład księgi: Jonasza, Estery, Judyty. Jest
      oczywiste, że takie pisma należy oceniać zgodnie z intencją autorów, nie zaś według naszych z góry wyrobionych
      sądów. To jednak przywodzi nas do kwestii form literackich.</p>

      <h3>Formy literackie</h3>

      <p>Cała literatura jest ukształtowana z typów czy rodzajów, różniących się od siebie odrębną formą czy strukturą;
      są to formy literackie. Podstawowe rozróżnienie zachodzi między prozą a poezją; w praktyce jednak dana jednostka
      literacka nie jest po prostu „prozą” czy „poezją” jako taką, lecz jakimś szczególnym rodzajem jednego lub drugiego
      gatunku. Istnieje dużo okazji do wielkiej różnorodności i w różnych kulturach oraz różnych wiekach rozwinęły się
      różne formy. Rozmaitość form literackich, nawet w obrębie danej kultury, wynika z pragnienia, żeby nadać bardziej
      znaczący wyraz jakiemuś tematowi oraz uwydatnić różne aspekty prawdy. Pojedyncze wydarzenie może śmiało być
      tematem ujętym w rozmaite formy - na przykład w formę opowieści prozatorskiej, poematu epickiego, dramatu,
      traktatu filozoficznego; każda zaś forma będzie miała swą własną „prawdę”. „Prawda poezji nie jest identyczna z
      prawdą dramatu. Wszystkie te formy stanowią różne usiłowania wyrażenia prawdy; lecz ponieważ prawda jest szersza
      niż jakakolwiek pojedyncza forma, w swym konkretnym wyrazie — choć stanowi ujęcie tej samej rzeczywistości — jest
      często całkiem odmienna w jednej formie od tego, czym się wydaje w innej.” (J. L. McKenzie, Dictionary o/ the
      Bible)</p>

      <p>Istnienie form literackich jest w praktyce jedną z tych rzeczy, które uznajemy za coś naturalnego. Niemniej
      jest to fakt, którego zastosowanie do Biblii - właśnie z powodu niedoceniania w pełni jej ludzkiego aspektu - było
      bardzo ograniczone. Obecnie sytuacja ta uległa wreszcie poprawie i przyjmuje się, że Pismo święte zawiera w
      istocie różnorodne formy. Pojmuje się zarazem, że form literackich nie można określić a priori; często musimy być
      dobrze świadomi literackich konwencji epoki, w której ukształtowało się jakieś pismo, zanim będziemy w stanie
      ustalić jego formę.</p>

      <p>Jest rzeczą jasną, że natchnieni pisarze mogli stosować którąś z form literackich będących w użyciu u ich
      współczesnych, „dopóki nie stanęliby w sprzeczności z Bożą świętością i prawdą”. Niektórzy bibliści sądzili, że
      musi to wykluczać fikcję - osobliwy wniosek, jeśli się bierze pod uwagę przypowieści. Jedynie bardzo mało form
      literackich, przeszłych i teraźniejszych, można było z tego powodu wykluczyć, i nawet wtedy nastąpiłoby to chyba
      ze względu na treść, nie zaś na formę. Ktoś powiedział, że choć moglibyśmy bardzo dobrze wyobrazić sobie Boga
      budzącego natchnienie u takiego powieściopisarza jak Dostojewski, nie mogłoby się nam nigdy roić, że inspirowałby
      On powieść pornograficzną. Owszem, lecz uwaga ta nie jest całkiem stosowna, gdyż w obu przypadkach forma mogła być
      ta sama. Rzadko kiedy możemy rozstrzygnąć - w oderwaniu - co licuje lub nie licuje z Bogiem, gdyż łaskawość Boga
      sięga głębiej, niż o tym wiemy. Studiując słowo Boże dobrze jest mieć w pamięci surową rzeczywistość wcielenia
      oraz zgorszenie Krzyża.</p>

      <h3>Lud Słowa</h3>

      <p>Przekonaliśmy się, że nie możemy ignorować ludzkiego uwarunkowania słowa Bożego pod groźbą błędnej
      interpretacji Bożego posłannictwa. Znaczy to, po pierwsze, że powinniśmy się nauczyć rozpoznawać i właściwie
      oceniać formy literackie stosowane przez pisarzy biblijnych. Ale znaczy to także, iż dokonując poważniejszego
      posunięcia musimy dążyć do zrozumienia i docenienia semickiej genezy oraz semickiego ukształtowania i tła Biblii -
      wszystko to bowiem stanowi jej istotną część. Nie możemy mierzyć Pisma świętego naszą zachodnią miarą, lecz
      powinniśmy raczej próbować zrozumieć mentalność jego autorów. Wymaga to oczywiście pewnej reorientacji. Nasza
      zachodnia kultura ma swe źródło w Grecji oraz Rzymie, a grecka spuścizna (choć większość z nas jest jej
      nieświadoma) wywarła szczególny wpływ na nasz sposób myślenia. Używamy - całkiem spontanicznie - abstrakcyjnych
      pojęć i abstrakcyjnych terminów, lecz pisarze biblijni, i sam Chrystus, używali terminów i obrazów konkretnych.
      Uznajemy za naturalny nasz sposób myślenia, ale musimy sobie uprzytomnić, że umysł semicki pracuje inaczej, a co
      za tym idzie, że światopogląd i kultura semicka różnią się od naszych. Kilka przykładów pomoże nam wyjaśnić tę
      tezę.</p>

      <p>Dla nas „poznać” znaczy uchwycić ideę, lecz dla Semity ma to dużo szerszy zakres znaczeniowy. „Poznanie” Boga w
      języku biblijnym nie jest zasadniczo spekulatywnym pojęciem o Bogu: zawiera ono akceptację wszystkiego, co On
      akceptuje, zawiera służbę Bogu, wymaga zaangażowania. Człowiek, który „zna” Boga, jest kimś, kto żyje w Jego
      obecności, kimś, czyja „znajomość” Boga stanowi regułę postępowania. W oczach Semity Bóg nie jest istotą
      abstrakcyjną, czystym duchem - jest bowiem Stwórcą, Sędzią, Ojcem. Nam sama idea „czystego ducha” coś przecież
      mówi; rozumiemy - przynajmniej mgliście - że Bóg jest niematerialny. Dla ludzi z Biblii wyrażenie to byłoby
      bezsensowne, po prostu dlatego, że nie znali oni naszego rozróżnienia (które jest całkowicie greckie) między
      duchem a materią.</p>

      <p>Skłonni jesteśmy uważać Biblię za swego rodzaju podręcznik, w którym upatrujemy pewien zbiór doktryn, i czujemy
      się trochę nieswojo, ponieważ nauka nie jest zgrabnie ułożona w porządku logicznym. Tymczasem powinniśmy szukać
      żywego obrazu Boga, który działa, który wkracza w naszą historię i przemawia do naszych serc. Zrozumiemy wtedy,
      dlaczego Stary Testament może mówić o Bogu jako pasterzu swego ludu: „Ja sam będę pasł moje owce” (Ez 34.15) -
      słowa, które powtarzają się echem u Syna Bożego: „Ja jestem pasterz dobry” (J 10.11.14). Uświadomimy sobie, jakim
      sposobem Bóg może być przedstawiony jako małżonek Izraela: „Bo małżonkiem ci jest twój Stworzyciel, któremu na
      imię - Jahwe Zastępów” (Iz 54.5) i jak w Nowym Testamencie Kościół jest oblubienicą Chrystusa (Ap 21.9).
      Skondensowaliśmy doktryny wiary i wyłożyliśmy je ścisłym, technicznym językiem - podczas gdy Jezus nauczał w
      przypowieściach. Czerpał On uderzające przykłady z życia codziennego i mówił językiem poezji.</p>

      <p>Nie chcemy dyskredytować teologii systematycznej, lecz powinniśmy pamiętać, że nasza teologia jako system
      wyrosła później niż Pismo święte. Ma swe źródło w Biblii, zwłaszcza w Nowym Testamencie, lecz mówi innym językiem;
      przekłada bowiem frapujące, niekiedy śmiałe, obrazowe wyrażenia semickie na ścisłe, starannie ułożone formuły.
      Czyniąc to oddaje konieczną usługę, lecz nie powinniśmy się spodziewać, że tę samą naukową terminologię znajdziemy
      w Piśmie świętym, podobnie jak nie możemy uważać go za traktat teologiczny, mimo że uznajemy, iż wiele twierdzeń
      teologicznych jest w nim zawartych. Pozbywamy się całego smaku słowa Bożego, jeśli chcemy dopuścić do
      rozczłonkowania jego nauki na zgrabne, wyraźnie oznakowane szufladki. Krótko mówiąc, musimy dążyć do zrozumienia
      Biblii takiej, jaka ona jest, a nie próbować wtłoczyć ją w nasze kategorie myślowe.</p>

      <p>Ta semicka formacja nie ogranicza się do Starego Testamentu, lecz obejmuje także Nowy Testament. Poza św.
      Łukaszem autorami Nowego Testamentu byli Żydzi; nawet i on zresztą nie jest właściwie wyjątkiem, gdyż jego pisma
      są przecież w charakterze zasadniczo semickie. Cechę tę mają zwłaszcza wszystkie cztery Ewangelie. Nie są bowiem
      pod żadnym względem spekulatywne, lecz okazują się zawsze żywe i konkretne. Czytamy w nich o człowieku, który jest
      Synem Bożym, który żył pośród nas, nauczał, cierpiał, zmarł i powstał z martwych. Należał do rasy żydowskiej i
      przyszedł głosić swą naukę Żydom w konkretnym języku kultury semickiej, która była ich oraz Jego kulturą. Tę
      właśnie kulturę, pogląd na świat oraz sposób wysławiania się musimy uwzględnić od pierwszej księgi Biblii do
      ostatniej. Jeśli będziemy nadal traktować ją jako dwudziestowieczny wytwór myśli europejskiej, zadamy jej
      niechybnie gwałt.</p>

      <p>Gdy raz to uchwycimy, będziemy już ujmowali Biblię zgodnie z właściwymi zasadami. Jeśli tylko uświadomimy
      sobie, że mentalność pisarzy biblijnych różni się od naszej, możemy zacząć pojmować wiele aspektów Biblii, które
      dotąd wprawiały nas w zakłopotanie. Powinniśmy także pamiętać, iż ostatnią część Pisma świętego napisano niemal
      dwa tysiące lat temu, a najwcześniejsza jego część ukształtowała się jeszcze jakieś tysiąc lat przedtem. Jest to
      inny widoczny powód, dla którego Biblia może nastręczać trudności; jest ona wytworem swego własnego czasu i nie
      możemy oczekiwać, że zrozumiemy ją równie łatwo, jak byśmy zrozumieli utwór nowoczesny. Ponadto, zanim nawet
      będzie można zacząć ją czytać, trzeba ją przełożyć na języki nowożytne, ponieważ nieliczna tylko garstka może mieć
      należytą znajomość hebrajskiego i greki.</p>

      <p>Tak to wszystko wygląda, lecz najbardziej chcielibyśmy podkreślić raz jeszcze podstawową prawdę, że Bóg
      przemówił do nas ludzkim językiem. Biblia jest nie tylko słowem Bożym, lecz także słowem ludzkim, i ludzki jej
      aspekt jest czymś, czego nie możemy ignorować. Nasz jedyny sposób poznania, co Bóg miał nam do powiedzenia w swym
      Piśmie świętym, to przede wszystkim poznanie, co chce oznajmić autor ludzki. Bóg posłużył się nim i pobudził go -
      mówiąc do ludzi przemawiał przez usta człowieka, którego w tym celu wybrał. I jedynie przysłuchując się uważnie
      temu ludzkiemu głosowi możemy uchwycić mowę samego Boga.</p>

      <h3>Biblia w Kościele</h3>

      <p>Dotąd zwracaliśmy uwagę na ludzki aspekt Biblii. Nigdy jednak nie straciliśmy z oczu jej Boskiego aspektu, gdyż
      podstawowy fakt natchnienia zakłada Boskie autorstwo Pisma świętego. Jest to moment, którego nie wolno przeoczyć,
      jeśli mamy zrozumieć Pismo święte. I choć egzegeta katolicki musi stosować metody racjonalnej interpretacji, musi
      także brać Biblię za to, czym ona rzeczywiście jest, za słowo Boże. „Egzegeta, który pomija ludzkiego autora i
      racjonalne metody postępowania, niezbędne do jego zrozumienia, naraża się na niebezpieczeństwo pozostania poza
      Pismem świętym, wprowadzając misterne i arbitralne interpretacje, niezgodne z wolą Boga. Ktoś, kto odrzuca
      Boskiego autora i środki niezbędne do jego ujęcia - wiarę oraz Kościół, skazuje się na to, że zbada jedynie
      powierzchowną warstwę świętej księgi, a nawet zada gwałt jej znaczeniu. Egzegeta, który uwzględnia obu autorów i
      zachowuje ścisłą hierarchię między wskazaniami wiary a wymaganiami rozumu, jest w stanie zgłębiać Pismo święte w
      sposób harmonijny i naprawdę wszechstronny. Opierając się na solidnym fundamencie naukowej i krytycznej egzegezy,
      biorąc pod uwagę każdą ludzką cechę księgi, będzie on w stanie stworzyć egzegezę teologiczną i duchową, która
      odsłoni intencje i nauki Boga z najpewniejszą gwarancją.” (P. Benoit, Prophecy and Inspiration) Ale dla
      osiągnięcia tego pożądanego rezultatu jest konieczne,aby uczony kierował się nie tylko swą wiedzą, nie tylko swą
      wiarą w Boskie pochodzenie Pisma świętego, lecz także wskazaniami nauczycielskiego urzędu Kościoła.</p>

      <p>Kościół jest autentycznym interpretatorem Pisma świętego, lecz stwierdzenie to musi być właściwie rozumiane.
      Nie znaczy ono, że Kościół będzie się wypowiadał - autorytatywnie i kategorycznie - w sprawach krytyki oraz
      szczegółów historycznych, jeśli nie wiążą się one z kwestiami dogmatycznymi czy moralnymi, Kościół bowiem zajmuje
      się zagadnieniami wiary i moralności oraz sprawami bezpośrednio z nimi związanymi. W istocie rzeczy Kościół rzadko
      określał sens poszczególnych tekstów w sposób uroczysty i kategoryczny. Częściej interpretuje się jakiś tekst
      pośrednio, tj. przytaczając go jako zawierający określoną doktrynę lub też odrzucając interpretację, która
      implikuje formalny błąd w Piśmie świętym; ale w tych przypadkach należy wystrzegać się przesadnego akcentowania
      wagi danego tekstu. Nasza ocena roli urzędu nauczycielskiego znajduje wyjaśnienie w dyskusji, która doprowadziła
      do wyboru szczególnego wyrażenia w artykule 23 Konstytucji O objawieniu Bożym: „Pod nadzorem świętego Urzędu
      Nauczycielskiego” (,,sub vigilantia Sacri Magisterii”). W toku debat wprowadzono - by zastąpić uprzedni termin
      „sub duetu” - wyrażenie „vigilantia”, a wszystko to dla wyjaśnienia, że funkcja urzędu nauczycielskiego nie polega
      na prowadzeniu - postęp jest rzeczą wiedzy; urząd nauczycielski ma zasadniczo negatywną funkcję wytyczania granic
      i wyodrębniania terenów niedostępnych.</p>

      <p>Wynika z tego, że katolicki egzegeta nie jest - czy nie powinien być - krępowany przez nauczycielski urząd
      Kościoła. Tekst konstytucji posuwa się o wiele dalej głosząc, że trudy egzegetów pomogą w szybszym i pewniejszym
      wydawaniu przez Kościół orzeczeń w sprawach biblijnych. Prawdę tego stwierdzenia ilustrują dokumenty oficjalne.
      Tak więc „Divino afflante Spiritus”, uważana słusznie za Magna Carta biblistyki katolickiej, byłaby niemożliwa bez
      ofiarnej pracy pewnych światłych uczonych, prowadzonej od przełomu stulecia. Opublikowana w 1964 r. Instrukcja
      Papieskiej Komisji Biblijnej odzwierciedla - w sposób jeszcze bardziej uderzający - pozytywne osiągnięcia uczonych
      katolickich od 1943 r. (data ogłoszenia „Divino afflante Spiritus”). Najbardziej godna uwagi jest wszakże
      konsekwentna biblijna orientacja i zabarwienie dekretów i konstytucji Vaticanum II. Urząd nauczycielski Kościoła
      wyznał w ten sposób swą wdzięczność wobec biblistów i innych teologów, którzy mają ścisły związek z odrodzeniem
      studiów biblijnych. Hierarchii przypada w rzeczy samej rola kierowania Kościołem, lecz biskupi, indywidualnie i
      kolektywnie - jak wykazał dramatycznie Sobór Watykański II - muszą być poinformowani o wynikach badań biblijnych,
      jeśli ich kierująca dłoń ma służyć pomocą. Poza tym Duch - jak wiatr - tchnie tam, gdzie chce. Można słusznie
      oczekiwać, że ci, którzy studiują natchnione pisma z oddaniem, pokorą i w służbie Kościoła, mogą się z pełnym
      zaufaniem spodziewać, iż dostąpią jakiejś miary oświecenia ze strony Ducha, wnosząc w ten sposób pewien wkład do
      właściwej Kościołowi wciąż rosnącej świadomości oraz zdolności rozumienia słowa Bożego.</p>

      <h2>Tekst pisany i jego znaczenie w hermeneutyce</h2>

      <h3>Wstęp</h3>

      <p>W rozdziałach II i III omówiliśmy rozwój hermeneutyki teologicznej i filozoficznej. Zanim przejdziemy do
      bardziej współczesnych dziejów hermeneutyki teologicznej, musimy określić naszą własną postawę w hermeneutyce, aby
      móc wyznaczyć horyzont, z perspektywy którego omawiać będziemy różne stanowiska hermeneutyki teologicznej XX
      wieku. Wydaje mi się, że najlepszym przygotowaniem do krytycznej oceny współczesnej hermeneutyki teologicznej
      będzie systematyczne omówienie dwóch biegunów każdej czynności interpretacyjnej, tj. tekstu i interpretacji. Takie
      systematyczne rozważania będą również okazją do bardziej szczegółowego przedyskutowania wielu zagadnień, które w
      naszym historycznym zarysie uznaliśmy za konieczne dla każdego programu hermeneutycznego. W tym rozdziale skupimy
      się na lingwistyce tekstu oraz jej znaczeniu dla teorii interpretacji, a w rozdziale V omówimy istotne cechy
      teorii czytania.</p>

      <p>Nasze rozważania systematyczne rozpoczynamy od zbadania natury tekstu pisanego oraz wymagań, jakie narzuca ona
      interpretatorowi. Opracowując teorię tekstu musimy zdawać sobie sprawę z tego, że znamy teksty tylko poprzez nasze
      akty pisania i czytania. Doświadczenia tworzenia i odbioru uczą nas, że tekst nie jest jednostką statyczną ale
      dynamiczną. Teksty zaczynają żyć tylko wtedy, gdy ludzie się w nie angażują. Nie można więc sformułować właściwej
      teorii tekstu bez odpowiedniego włączenia w nią osobistego ludzkiego zaangażowania w tworzenie i odbiór
      tekstów.</p>

      <p>W komunikacji ustnej zdajemy sobie zazwyczaj sprawę z dynamicznej natury tekstów, jako że jesteśmy zaangażowani
      w tworzenie tekstów w trakcie rozmowy z innym twórcą tekstów oraz ze względu na to, że słuchamy innych tekstów.
      Nasze głosy, uszy, a nawet oczy (które rozpoznają gesty) odgrywają rolę wspomagającą. Jednak podczas gdy w
      komunikacji ustnej głównymi kanałami są te organy naszego ciała, które słyszą lub produkują dźwięki, w komunikacji
      pisemnej te bezpośrednie ułatwienia mówienia i reagowania są niedostępne. Tutaj nie możemy ani tak skutecznie jak
      w komunikacji ustnej poprzez różne cienie intonacji uwypuklać wyrazów, ani też zdobywać informacji dzięki
      wrażliwości uszu nauczonych rozpoznawać najmniejsze nawet różnice w głosie oraz ich ewentualne znaczenie w
      określonym kontekście rozmowy, w którym jesteśmy obecni całym swoim ciałem. Nie możemy również wyjaśniać problemów
      bądź powstających kwestii tak szybko, jak to jest możliwe w komunikacji ustnej.</p>

      <p>Błędem byłoby jednak uważanie pisania i czytania za drugorzędne sposoby ludzkiej komunikacji, wykorzystywane
      tylko w sytuacjach, w których mówienie i słuchanie z jakichś powodów nie są możliwe. Pisanie i czytanie nie jest
      ostatnim ratunkiem dla ludzi, którzy pragną pokonać geograficzną rozłąkę lub nie chcą stawać twarzą w twarz z kimś
      drugim. Przeciwnie, pisanie i czytanie trzeba uznać za osobne sposoby porozumiewania się, które dysponują swoimi
      własnymi i niepowtarzalnymi możliwościami.</p>

      <p>W tym rozdziale spróbujemy przebadać te wyjątkowe możliwości. Mimo iż wypowiedź ustna nie jest przedmiotem tej
      książki, od czasu do czasu, gwoli wyjaśnienia i zilustrowania naszych wywodów, będziemy czynić porównania między
      pisaniem a komunikacją ustną.</p>

      <p>Następujące pytania pomogą nam skoncentrować się na naszym temacie: „tekście pisanym". Co sprawia, że tekst
      staje się tekstem? Czy tekst jest sumą swoich zdań czy może czymś więcej? Co odróżnia jeden tekst od drugiego? Na
      przykład, co odróżnia powieść od wiersza? Oba rodzaje tekstów są „tekstami", różnią się jednak pod względem
      określonej tekstualności. Okazuje się, że aby wyrazić określone zagadnienia, korzy­stamy z ustalonych modeli
      tekstowych. Jednak wykorzystując takie modele tekstualizacji, przyczyniamy się do ich ciągłego rozwoju. Ten
      dialektyczny związek modeli tekstowych z ich indywidualnymi sposobami zastosowania również będzie przedmiotem
      naszej uwagi w tym rozdziale.</p>

      <p>Zanim jednak zaczniemy nasze badania nad osobliwościami tekstualnoś­ci tekstów, musimy jeszcze raz zaznaczyć,
      że patrzymy na teksty z perspektywy użytkowników. W jaki sposób używamy tekstów do tego, by zakomunikować coś
      komuś (tworzenie tekstów) i po to, by dowiedzieć się czegoś od kogoś (odbiór tekstów)? Zagadnienia tego rozdziału
      różnią się od przedstawionych w rozdziale następnym, gdyż tutaj rozważać będziemy możliwości komunikacyjne tekstów
      w ogóle, podczas gdy w rozdziale V zajmiemy się tym, jak my jako czytelnicy możemy w odpowiedni sposób reagować na
      wyzwanie tekstu. Naszą analizę tekstu pisanego rozpoczynamy od rozważań nad znaczeniem „pisania" dla komunikacji
      ludzkiej.</p>

      <h3>Pisanie</h3>

      <p>Jest wiele powodów, dla których się pisze. Studenci robią notatki, by nie zapomnieć głównych myśli wykładu.
      Ktoś pisze do przyjaciela, by powiadomić go o swoich ostatnich przeżyciach. Każde urządzenie, które nabywamy do
      swojego gospodarstwa domowego, zaopatrzone jest w instrukcję, która informuje nas o tym, jak go odpowiednio
      używać. Taka ulotka jest szczególnie przydatna, jeśli nie trafiliśmy na doświadczonego sprzedawcę, który mógłby
      nas pouczyć ustnie. W tym przypadku pisanie jest ostatnią nadzieją, skoro komunikacja ustna zawiodła. Są teksty,
      które piszemy do osób szczególnych, na przykład list do przyjaciela i są teksty tworzone dla czytelnika
      nieznanego, na przykład dzieła literackie. Podobnie możemy rozróżnić pomiędzy tekstami prywatnymi a publiczny­mi,
      przyjmując jednak, że w zasadzie każdy tekst może stać się tekstem publicznym, nawet jeśli jego przeznaczeniem
      jest ściśle określony czytel­nik. Z tego też powodu większość współczesnych społeczeństw posiada ustawy, które
      chronią prawo do komunikacji prywatnej. Żadne z tych praw nie jest jednak w stanie zagwarantować, że teksty
      prywatne nie będą nigdy odczytane publicznie. Teksty bowiem ze względu na swoją pisemną istotę są w zasadzie
      dostępne dla każdego potencjalnego czytelnika.</p>

      <p>Tekst pisany zaczyna żyć własnym życiem zaraz po tym, jak zostanie stworzony i wyjdzie spod ręki autora lub z
      jego komputera. Natomiast tekst ustny zazwyczaj w pewnym sensie umiera po tym, jak zostanie wypowiedziany i
      odebrany. Ostatnio rozwój urządzeń audiowizualnych umożliwił jednak nagrywanie wypowiedzi ustnych i tym samym
      zwiększył możliwości „zapisywania" języka. Te nowe sposoby zachowywania tekstu mówionego nie doprowadziły jednak
      do zaniku podstawowej różnicy między mówieniem a pisaniem.</p>

      <p>Pisanie jest świadomym aktem tworzenia języka z myślą o oddalonej publiczności. Mowa jest zazwyczaj skierowana
      do publiczności bardziej określonej i obecnej w konkretnym miejscu. Pisanie dąży do tego, by tekst mógł wyruszyć w
      najbardziej nieznaną przyszłość. Dlatego pisanie jest zawsze aktem „dystansowania", co znaczy, że autor tekstu
      komponuje fragment uporządkowanego języka według swojego osobistego stylu i zgadza się na to, by dostał się on w
      ręce czytelników, którzy zmuszeni będą rozszyfrować tę uporządkowaną językową całość. By to uczynić, czytelnicy ci
      będą musieli być kompetentni i chcieć wykorzystać zarówno swoją szyfrową kompetencję, jak i wyobraźnię oraz styl
      czytania. Każdy czytelnik, który korzystając z tych strategii przyswaja sobie dany tekst, tworzy równocześnie swój
      własny tekst[1].</p>

      <p>Oczywiste jest, że ten proces przyswajania nie może się powieść, jeśli czytelnik nie jest w stanie albo nie
      chce (1) rozszyfrować znaków języko­wych, które tworzą tekst oraz (2) docenić określonej struktury, dzięki której
      znaki te uporządkowano. Hermeneutykę jednak bardziej niż możli­wość całkowitej porażki tego procesu
      rozszyfrowywania interesuje odpo­wiedź na następujące pytania: Czy jakikolwiek czytelnik może kiedykol­wiek w
      pełni zrozumieć złożony tekst i co stanowi takie „pełne" rozumie­nie? Czy wszyscy czytelnicy tego samego tekstu
      rozumieją go w ten sam sposób? Zanim jednak przejdziemy do tych pytań w rozdziale V, trzeba byśmy zapoznali się
      najpierw z jeszcze innymi znaczeniami pisania.</p>

      <p>Przez „pisanie" rozumiemy akt, za pomocą którego autor wyraża tekst. Tekst ten, kiedy już zostanie przez autora
      opublikowany, może rozpocząć własne dynamiczne życie wykraczające poza okoliczności, w jakich powstał. Może na
      przykład dotrzeć do czytelników, dla których nie był pierwotnie przeznaczony. Może sprowokować do czytania go w
      sposób różny od tego, o jakim myślał autor, kiedy go pisał. Wszyscy zdajemy sobie sprawę z tego, że możemy czytać
      teksty, których autorów, pierwot­nych kontekstów ani adresatów nie znamy. Na przykład, nikt nie zna dokładnych
      okoliczności, w jakich powstały księgi biblijne. A jednak księgi te czyta się nawet dzisiaj, gdyż ciągle pozwalają
      doświadczyć niezwykle stymulującej lektury.</p>

      <p>Mimo iż niektórzy czytelnicy w określonej sytuacji mogą chcieć dowiedzieć się czegoś o autorze tekstu, wiedza
      taka w żadnym wypadku nie jest konieczna do poprawnego zrozumienia tekstu.</p>

      <p>Obsesja, by rozumieć autora tekstu zanim jeszcze postawi się własne pytania pod adresem tekstu jest zjawiskiem
      raczej współczesnym, które może być może wiąże się z rozwojem indywidualnej świadomości od czasów Oświecenia.</p>

      <p>Aby zilustrować tę myśl spójrzmy na Ewangelię Jana. Nikt nie ma żadnych niezależnych informacji dotyczących
      autora(ów) tego tekstu z Nowego Testamentu. Nie wiemy, kim był jej autor, jego lub jej nazwisko oraz pochodzenie
      wciąż pozostają tajemnicą. Jednak nawet bez tych informacji czytanie tej Ewangelii ma dla nas dzisiaj sens.
      Dlatego też teksty można czytać niezależnie od pierwotnych warunków ich powstania. Teksty mogą funkcjonować
      autonomicznie. Wykładnia niektórych tekstów może oczywiście skorzystać na takich dodatkowych (poza-tekstowych)
      informacjach dotyczących historii powstania tekstu, podczas gdy inne teksty, zwłaszcza teksty literackie,
      pomyślane są tak, by swoje przesłanie przekazywać czytelnikom na podstawie własnego potencjału komunikacyj­nego,
      który nie zależy od pierwotnych okoliczności.</p>

      <p>Zdolność tekstu do ujawnienia swego znaczenia kolejnym czytelnikom jest jedną z głównych atrakcji, jakie niosą
      z sobą literackie formy ekspresji. Na przykład wiersz w chwili, gdy zostanie opublikowany przez swojego autora,
      rozpoczyna podróż jako niezależny nośnik znaczenia dla nieznanej liczby czytelników. Od momentu „zdystansowania"
      wobec swojego twórcy wiersz ożywa głównie dzięki energii przekazywanej mu przez jego czytelników. Oni sami
      ujawniają jego znaczenie. Nawet autor tego wiersza nie może już więcej rościć sobie prawa do jakiegokolwiek
      przywileju lepszego rozumienia tekstu ze względu na fakt, iż to on go stworzył. Z chwilą zdystansowania, wiersz
      staje się niezależnym „dzie­łem", a jego autor jest tylko jeszcze jednym ewentualnym czytelnikiem. Od tej chwili
      każdy sposób przyswojenia tego wiersza musi znaleźć potwierdzenie w tekście, a nie poza nim.</p>

      <p>Wszystkie interpretacje dzieł literackich, które chcą nosić miano „właściwych" (pod względem rozumienia
      tekstu), muszą być wierne tekstom, a nie pozatekstowym autorytetom, takim jak „Ja lepiej rozumiem teksty Samuela
      Becketta, ponieważ jestem jego kuzynem" albo „ponieważ studiuję w Trinity College w Dublinie, którego sam Beckett
      był kiedyś studentem". Taka okolicznościowa wiedza może być pomocna dla biografa Samuela Becketta, nie jest ona
      natomiast potrzebna, by w miarę trafnie przyswoić sobie właściwy tekst. Teraz teksty Becketta jako niezależne
      nośniki potencjalnego znaczenia literackiego zabiegają o uważne czytanie przez czytelnika, by ten wyzwolił zawarte
      w nich znaczenie. Jeśli żaden czytelnik nie zechce otworzyć tych tekstów, pozostaną one tylko czarnym atramentem
      na białym papierze.</p>

      <p>Oczywiście, teksty literackie, jak właściwie wszystkie inne rodzaje tekstów, mogą również funkcjonować jako
      dokumenty. W takim charakte­rze będą one w stanie przybliżyć historycznie nastawionemu czytelnikowi tekstów
      Becketta jego życie i warunki pracy, bądź też okres historyczny, w którym teksty te powstały. Podobnie Ewangelię
      św. Jana można czytać jako dokument określonej wczesnochrześcijańskiej wspólnoty, gdyż przedstawia ona wiele
      zagadnień dotyczących życia i religijnych niepoko­jów tej grupy chrześcijan. Pozostaje jednak pytanie, czy taki
      historyczny sposób czytania tekstu literackiego lub biblijnego doprowadzi nas do odkrycia własnych celów
      komunikacyjnych tekstu.</p>

      <p>Znaczącym przykładem bezskuteczności takiego poszukiwania autoryta­tywnego wsparcia w interpretacji jest
      wytworna odpowiedź Becketta na naiwne pytanie, które zadano mu w odniesieniu do prawdy zawartej w jego sztuce
      Czekając na Godota: „Gdybym ją znał, to bym powie­dział"[2]. Tak więc interpretujący tę sztukę będą na nowo
      musieli skoncen­trować się na jej tekście, zamiast szukać podpowiedzi w życiu autora lub w jego własnych
      dodatkowych uwagach.</p>

      <p>Jednak nie wszystkie teksty pisane są tekstami literackimi. Instrukcje towarzyszące urządzeniom elektrycznym
      także funkcjonują jako teksty niezależne, ich autorzy natomiast pociągani są do odpowiedzialności w razie błędu w
      tekście instrukcji, co dla użytkowników tych urządzeń może być tragiczne w skutkach. W tym przypadku autorzy mają
      obowią­zek dostarczyć jasny i jednoznaczny tekst.</p>

      <p>Teksty biblijne tworzą jeszcze inną kategorię tekstów. Mimo iż obecnie panuje moda, by teksty Nowego Testamentu
      traktować albo jako przede wszystkim teksty literackie albo jako wyłącznie dokumenty historyczne, teksty te
      wykraczają poza jakąkolwiek z takich monistycznych klasyfika­cji[3]. Dzięki swoim celom teologicznym łączą one
      cechy obu tych kategorii. Mówiąc dokładniej, ich cechy literackie i historyczne podporząd­kowane są celom
      teologicznym. W związku z tym każda właściwa interpretacja tekstów biblijnych musi mieć odpowiedni wzgląd na
      wszystkie te cechy. W bardziej szczegółowy sposób przekonamy się o tym w rozdziale V, kiedy zajmiemy się tym, jak
      tekst kształtuje perspektywę czytelnika.</p>

      <p>W kontekście „pisania" ważne jest jednak, byśmy rozróżniali poszcze­gólne rodzaje tekstów zgodnie z ich
      określonym „gatunkiem". Twórcy tekstów będą zawsze wybierać konkretny gatunek tekstu zgodnie z pierw­szorzędną
      perspektywą komunikacyjną oraz funkcją, jaką ich tekst ma spełniać w świecie czytelników. Czytelnicy tekstów
      zawsze będą zmuszeni rozpoznać jego gatunek (na podstawie samego tekstu), aby go w miarę trafnie rozumieć.</p>

      <p>Zanim jednak szerzej zajmiemy się tym aspektem teorii tekstu, musimy postawić jeszcze bardziej fundamentalne
      pytanie: co sprawia, że tekst staje się „tekstem", czym jest „tekst"?[4]</p>

      <h3>Czym jest „tekst”?</h3>

      <p>Tekst jest czymś więcej niż sumą składających się na niego słów i zdań. Tekst jest znaczącą całością, całością
      uporządkowaną. Oczywiście, w szczególnych przypadkach nawet pojedyncze słowo może pełnić funkcję całości. Weźmy na
      przykład funkcję znaków drogowych. W tym wypadku pojedyncze słowo „Niebezpieczeństwo" funkcjonuje jako mała, ale
      potężna jednostka komunikacyjna obejmująca całe mnóstwo znaczeń. Jeśli się chce, można więc zdefiniować „tekst"
      jako uporządkowaną całość znaczeniową, która składa się przynajmniej z jednego słowa. Zazwyczaj jednak nasze
      teksty pisane składają się z wielu powiązanych ze sobą zdań. Związek ten realizuje się najczęściej jednocześnie na
      trzech poziomach. Po pierwsze, oczekujemy, że teksty będzie charakteryzował tematyczny (lub semantycz­ny) postęp;
      inaczej mówiąc oczekujemy, że tekst będzie rozwijał jeden albo kilka tematów powiązanych ze sobą[5]. Po drugie,
      spodziewamy się, że tę jedność tematyczną teksty będą wyrażać za pomocą gramatycznych (lub składniowych) środków,
      takich jak np. stosowanie zaimków.</p>

      <p>Przykład: Mama wróciła do domu o piątej po południu. Zobaczyła, że jej dzieci bawią się w salonie.</p>
      <p>W tym mini tekście zdanie drugie zastępuje „mamę" zaimkiem „ona", tworząc w ten sposób tematyczną jedność.</p>

      <p>Po trzecie, rozpoznajemy teksty pisane jako określone teksty również z tej prostej przyczyny, że strumień
      czarnego atramentu na papierze kończy się albo dlatego też, że książka, którą czytamy nie ma już więcej stron.</p>

      <p>Tak więc, w każdym tekście możemy wyróżnić jednocześnie na trzy różne poziomy: poziom znaczenia, gramatyki i
      druku. Trzy poddyscypliny językoznawstwa zajmujące się tymi poziomami organizacji nazywane są w następujący
      sposób:</p>

      <ul>
        <li>semantyka - bada znaczenie słów i tekstów.</li>
        <li>składnia - bada związki pomiędzy słowami a zdaniami.</li>
        <li>pragmatyka - bada warunki zewnętrzne komunikacji językowej.</li>
      </ul>

      <p>Różnica pomiędzy znaczeniem jednego pojedynczego zdania a znacze­niem tekstu jest różnicą systemów struktury i
      odniesienia, które obowią­zują w każdej z tych jednostek językowych. Zdanie składa się zazwyczaj z podmiotu i
      orzeczenia. Oba można rozbudowywać za pomocą kolejnych określeń, ale zasadnicza struktura pozostaje taka sama dla
      wszystkich zdań.</p>

      <p>Długość drukowanego zdania angielskiego można zazwyczaj rozpoznać dzięki wielkiej literze pierwszego słowa w
      zdaniu oraz kropce po jego ostatnim słowie. Najważniejsze jednak, że znaczenie drukowanego zdania jest ostatecznie
      określone przez odniesienie do szerszego systemu znaczeń i odniesień, a więc przez tekst.</p>

      <p>Omawiając hermeneutykę Ricoeura (zob. III.5.2) zdefiniowaliśmy, co rozumiemy przez „znaczenie", „odniesienie" i
      „sens". Podobnie zdanie w tekście funkcjonuje wewnątrz struktury komunikacyjnej tego tekstu, podczas gdy
      odniesienie całego tekstu zwraca się ku jakiegoś rodzaju rzeczywistości poza tekstem, w świecie czytelnika. To
      odniesienie tekstu do przynajmniej jednego aspektu świata czytelnika nazwaliśmy „sensem" tekstu. Stąd możemy
      powiedzieć, że odniesienie tekstu jest jego sensem, podczas gdy zdanie odnosi się zawsze do całości tekstu. Sens
      tekstu jest tym, co interpretujący pragnie ostatecznie odkryć w procesie czytania.</p>

      <p>Pragmatyczny wymiar tekstualności określa właściwy zasięg tekstu, podczas gdy połączenie wymiaru składniowego i
      semantycznego jest źródłem dynamiki komunikacyjnej tekstu w procesie czytania. Pojedyncze zdanie nie posiada
      prawdziwej dynamiki. Jest po prostu stwierdzeniem. Może ono oczywiście odnosić się do czasu przeszłego,
      teraźniejszego lub przyszłego w kontekście tekstu, ale samo w sobie pozostaje zawsze jednostką statyczną. Tekst
      jest inny: obejmuje on rozwój komunikacji, różnych perspektyw komunikacyjnych, potwierdzeń oraz zastrzeżeń i
      negacji, które mogą kwestionować stwierdzenia zawarte w każdym poszczególnym zdaniu. Sens tekstu jako taki
      wykracza poza wszystkie pojedyncze stwierdzenia, z których został zbudowany.</p>

      <p>Łaciński rzeczownik textus i czasownik texere odnoszą się do czynności tkania. Tak jak suma nitek wplecionych w
      dywan jest czymś więcej niż pojedyncze nitki i tworzy jakąś nową tożsamość, tak nasze zdania wplecione są w nową
      tożsamość tekstu. W odróżnieniu jednak od dywanu, tekst nie daje od razu pełnego obrazu. Sens tekstu jest raczej
      jednostką umysłową, którą każdy czytelnik musi odtworzyć w akcie czytania kierując się instrukcjami zawartymi w
      samym tekście. Co więcej, w odróżnieniu od kolorowej, obrazowej tożsamości dywanu, tożsamość tekstu istnieje tylko
      w umyśle i pamięci każdego czytelnika i w nieunikniony sposób nabiera barw dzięki jego wyobraźni. Tak więc, obrazy
      posiadają trochę bardziej stabilną tożsamość niż teksty pisane, gdyż podsuwają one bardziej stabilny potencjał
      sensu. Sens tekstu jest natomiast tożsamością dynamiczną, toż­samością rozwijającą się w ramach pewnego
      procesu.</p>

      <p>Nie oznacza to, że sens tekstu pisanego jest tajemniczym przesłaniem znajdującym się gdzieś poza tekstem.
      Znajduje się on raczej, mówiąc słowami Paula Ricoeura, przed tekstem: jest on tym, co sam tekst przekazuje
      czytelnikowi w akcie czytania[6].</p>

      <p>W świetle naszych rozważań nad dynamiczną naturą sensu tekstu, możemy wnosić, że każdy tekst kształtuje w
      określony sposób akt czytania. Określone konwencje lub normy dotyczące tego, jak tkać tekst, pomagają autorowi
      stworzyć tekst na szczególną okazję bądź tekst o specyficznym przeznaczeniu. Konwencje te lub normy będą później
      brane pod uwagę przez wnikliwego czytelnika. Jednak normy i konwencje związane z tworzeniem tekstu dostarczają
      tylko ogólnych rad autorowi, który musi je potem dostosować do swoich intencji komunikacyjnych. Zjawisko
      wybierania normy komunikacyjnej i przystosowywania jej do określonych celów komunikacyjnych nazywamy stylem.</p>

      <p>Przekonaliśmy się, że każdy tekst jest uporządkowaną całością. Zbadamy teraz dwa bieguny struktury tekstu:
      normatywny i indywidualny.</p>

      <h3>Gatunek i styl w tworzeniu tekstu</h3>

      <h4>Gatunek</h4>

      <p>Powieść rozpoznajemy na pierwszy rzut oka nie tylko ze względu na jej długość, ale również dzięki jej
      szczególnej formie narracyjnej. Wiersz rozpoznajemy nie tylko ze względu na specyficzny sposób, w jaki jest on
      wydrukowany, ale także dzięki określonemu rytmowi, który odróżnia całą lirykę od prozy. List rozpoznajemy nie
      tylko dlatego, że dostajemy go w kopercie z przyklejonym do niej znaczkiem, ale również ze względu na
      rozpoczynające go i kończące formuły. Te trzy przykłady ilustrują, jak łatwo rozpoznajemy poszczególne gatunki
      wypowiedzi tekstowej.</p>

      <p>Gdy chcemy wyrazić nasze myśli w mowie lub piśmie, bardzo uważnie dobieramy gatunek wypowiedzi, gdyż duża część
      wstępnego odbioru tekstu, który zazwyczaj kształtuje proces czytania, zależeć będzie od wyboru gatunku.</p>

      <p>Komunikacja werbalna we wszystkich społecznościach ludzkich jest niezwykle złożona i odbywa się zgodnie z
      określonymi społecznymi normami lub konwencjami, które rozwinęły się na przestrzeni dziejów każdego społeczeństwa.
      Podstawowym celem takich norm i konwencji jest ułatwienie komunikacji. Podobnie gatunki wskazują czytelnikowi
      zasadniczą funkcję tekstów i w związku z tym pomagają mu dobrać odpowiedni sposób czytania, tj. odpowiednie
      „gatunki czytania". W roz­dziale V zajmiemy się tym, do jakiego stopnia nie tylko nasz sposób pisania, ale również
      sposób naszego czytania kształtuje się stosownie do takich społecznych norm i konwencji.</p>

      <p>Kiedy, na przykład, czytelnik otwiera list zaczynający się od słów:</p>

      <p>Szanowny Panie, jest Pan wzywany do sądu...</p>

      <p>od razu jest dla niego jasne, że tekst ten nie jest ani bajką, ani listem miłosnym, ale tekstem prawniczym,
      który wymaga poważnego i natych­miastowego przeczytania oraz być może szybkiej reakcji. Kiedy natomiast jakiś list
      będzie zaczynał się tak:</p>

      <p>Drogi przyjacielu, już długo do siebie nie pisaliśmy...</p>

      <p>czytelnik szybko zorientuje się, że kolejne cztery strony będą zapewne opisywać okoliczności, jakie przyczyniły
      się do tego, że piszący, którego czytelnik dobrze zna, długo do niego nie pisał. Czytelnik będzie musiał
      zdecydować, jak pilnego czytania i reakcji list ten wymaga.</p>

      <p>Gatunki tekstu mogą być jednak czasami zwodnicze. Czasem znajduje­my pod swoimi drzwiami prywatny list.
      Spodziewamy się, że jest to list od przyjaciela, ale po otwarciu dowiadujemy się, że to jakaś firma wprowadziła
      nas w błąd, aby na kilka cennych chwil zwrócić na siebie naszą uwagę, na co w innym wypadku nie można byłoby
      liczyć.</p>

      <p>Od czasu do czasu pisarze posługują się pozorami wyznaczników gatunkowych wykorzystują zabieg rodzajowego
      zwodzenia, by w czytelni­kach lub widzach wywołać określoną reakcję. Na przykład, Czekając na Godota Becketta
      wystawiane jest jako dramat, tak by publiczność mogła spodziewać się dramatu zgodnego z powszechnie znanymi
      konwencjami dramatu klasycznego: zwyczajowe pięciu aktów, systematycznie rozwijają­ca się akcja sceniczna, itd.
      Jednak ku swemu wielkiemu zdziwieniu, a nawet szokowi, widzowie stają twarzą w twarz z czterema dziwacznymi
      postaciami, które biorą udział w pseudokomunikacji, nie tworzą żadnej zwięzłej akcji, ani nie przyczyniają się do
      żadnego rozwinięcia. Tak więc ten dramat w dwóch aktach nie odpowiada konwencjonalnym oczekiwa­niom. Przeciwnie,
      te dwa akty są w mniejszym lub większym stopniu takie same, a jeśli chodzi o rozwój wątku lub postaci, na scenie
      nie dzieje się nic. Widzowie przyjmują z zakłopotaniem zanegowany w ten sposób gatunek ekspresji scenicznej, gdyż
      nie są w stanie rozwinąć perspektywy umożliwiającej właściwy odbiór tego „dramatu". Ich oczekiwania okazują się
      absurdem. Eugene Ionesco, Wolfgang Hildesheimer, Thomas Bernhard oraz inni twórcy „Teatru Absurdu" używali
      podobnych zwodniczych technik, by pokazać czytelnikowi lub widzowi, że jego oczekiwanie, iż sens utworu będzie się
      rozwijał w sposób uporządkowany, niosąc z sobą określone znaczenie, nie znajduje pokrycia w dzisiejszym świecie.
      Przeżyte w ten sposób doświadczenie zawodu pozwala zauważyć, że życie może być absurdalne.</p>

      <p>Innym przykładem gatunkowego zwodzenia jest posługiwanie się „pseudoepigrafią" powszechną w starożytności, a
      szczególnie w Nowym Testamencie. Pseudoepigrafią oznacza, że tekst został umyślnie opubliko­wany pod nazwiskiem
      autora, który nie był jego twórcą. Wiemy, że niektóre listy, których rzekomym autorem jest święty Paweł, w
      rzeczywi­stości wyszły spod piór innych autorów. Takie odwoływanie się do autorstwa jakiejś znanej postaci było
      powszechne w kulturze grecko-rzymskiej i rozumiano je jako wskazówki, iż dany tekst należy czytać zgodnie z
      określoną tradycją lub szkołą pisania[7].</p>

      <p>Zazwyczaj ufamy gatunkom funkcjonującym w naszej komunikacji i używamy ich tak, jak uczono nas od wczesnych dni
      naszego dzieciństwa, aby osiągnąć w komunikacji pewne zamierzone cele. Rezultat umyślnego nadużycia gatunków w
      sposób przedstawiony powyżej jest sam w sobie oznaką normatywnej skuteczności gatunków pisania. Jak jednak
      pokazują przykłady gatunkowego zwodzenia, gatunki są na tyle zgodne z normą, na ile my im to umożliwiamy. Są one
      rezultatem konwencji komunikacyjnych i przez to same nie posiadają żadnej trwałej mocy. Co więcej, zawsze musimy
      je dostosowywać do naszych określonych potrzeb komunikacyj­nych: oznacza to, że używamy ich zgodnie z naszym
      własnym stylem.</p>

      <h4>Styl</h4>

      <p>Każdy kto pisze, stosuje i przystosowuje gatunki literackie w ramach swojego indywidualnego kontekstu i na swój
      osobisty sposób. Kiedy piszę list do bliskiego przyjaciela, mój tekst najczęściej zaczynam od bardziej osobistego
      powitania niż wtedy, gdy piszę do urzędu podatkowego. Tak więc, w obrębie gatunku „list" mam duży wybór co do
      ogólnego tonu lis­tu. To zjawisko wyboru środków wyrazu zdefiniowaliśmy już jako „styl".</p>

      <p>Słowo „styl" wywodzi się z łacińskiego słowa stilus, które odnosi się do narzędzi pisania, takich jak pióro czy
      ołówek. Tak więc, nawet zgodnie ze swoim pochodzeniem, słowo „styl" wskazuje na indywidualną czynność pisania.
      Dzisiaj jednak słowo „styl" odnosi się często do upiększania tekstów i dzieł sztuki. W takim użyciu słowo to
      straciło swoje pierwotne odniesienie do czynności pisania. Dlatego chcę zaproponować, byśmy używali słowa „styl"
      ponownie w szerszym sensie: styl jest zjawiskiem indywidualnego wyboru dokonywanego w trakcie tworzenia i odbioru
      tekstu. Odnosi się on do indywidualnego sposobu stosowania takich norm komunikacyjnych jak gatunki pisania, a
      także do gatunków czytania[8].</p>

      <p>Proces tworzenia listu, wiersza, piosenki czy powieści wiąże się faktycznie z dokonaniem wielu wyborów: wyboru
      słów, składni, długości paragrafów, nagłówków i podtytułów, koloru atramentu, rodzaju papieru, itd. Na przykład
      tym, co dwie różne powieści mają ze sobą wspólnego, jest gatunek, a tym, co je odróżnia jest styl[9]. Dlatego też
      bardziej precyzyjnie możemy zdefiniować styl jako „zasadę indywiduacji".</p>

      <p>Oczywiście, nasze decyzje stylistyczne znajdują się pod wpływem konwencji stylistycznych wywodzących się z
      naszych tradycji językowych. Tak więc nasz wybór środków wyrazu jest zawsze jakoś uwarunkowany - ale nie ustalony
      - przez nasz horyzont kulturowy. Gdyby był on ustalony, nigdy nie doszłoby do tego, by jakiś pisarz
      zrewolucjonizował styl całej epoki poprzez określony dobór środków wyrazu. „Styl epoki" rodzi się wtedy, gdy
      ludzie wyrażają siebie w podobny sposób. Można również mówić o „osobistym stylu" danego autora, jeśli jego teksty
      świadczą o jakiejś ciągłości w sposobach osobistego wyrażania siebie. Niemniej jednak konwencje czy normy
      stylistyczne są zawsze krótkotrwa­łe, gdyż każdy członek danej wspólnoty językowej może je dostosowywać do swoich
      określonych potrzeb i przez to przyczyniać się do zmiany tych konwencjonalnych sposobów wypowiedzi. Każdy twórczy
      sposób wyko­rzystania języka sprzyja zmianom stylistycznym.</p>

      <p>Czasami zapotrzebowanie na nowe sposoby wypowiedzi jest tak silne, że samo przekształcenie stylu już nie
      wystarcza. Wtedy, by dopuścić do realizacji nowych perspektyw komunikacyjnych, trzeba stworzyć nowy gatunek
      wypowiedzi.</p>

      <p>Dobrym przykładem będą tu narodziny gatunku zwanego „ewangelią" we wczesnym chrześcijaństwie. Nowość
      doświadczenia działalności i obecności Boga w życiu, śmierci i Zmartwychwstaniu Jezusa z Nazaretu doprowadziła do
      językowej eksplozji gatunku i stylu. Ewangelie stworzyły nowy gatunek pisania ze względu na określone potrzeby
      komunikacyjne; ten nowy gatunek był i ciągle jest skutecznym środkiem komunikacyj­nym[10]. Poczwórne
      urzeczywistnienie tego samego gatunku „ewangelii" w Nowym Testamencie jest rezultatem konkretnych potrzeb i
      czynności stylistycznych w poszczególnych wspólnotach. Tak więc, żaden gatunek nie istnieje nigdy jako czysta
      możliwość, a raczej jest on zawsze wcześniej realizowany indywidualnie i konkretnie w danym tekście.</p>

      <p>Przykład ewangelii może również ilustrować fakt, że chociaż nowe potrzeby wypowiedzi przyczyniają się do
      powstania nowych form wyrazu, to nawet te nowe gatunki również zmuszone są korzystać z pewnych form
      konwencjonalnych. W ten sposób mogą one mieć nadzieję na osiągnięcie swojego komunikacyjnego celu, a co za tym
      idzie, mają szansę zostać zrozumiane przez czytelnika jako nowe formy wyrazu. Od żadnego czytelnika nie można
      oczekiwać, że odniesie się on „odpowiednio" do jakiejś całkowicie nowej formy wypowiedzi. Rozmaite literackie
      podgatunki w ewangeliach, takie jak genealogia, zwyczajne sprawozdanie, legendy, opowiadanie, przypowieść itd.,
      były dobrze znane czytelnikowi tamtych czasów. Nowe formy dostrzegamy tylko wtedy, gdy zarówno wykorzystują one,
      jak i zmieniają ustalone już konwencje. To zaś świadczy o tym, że żadna skuteczna komunikacja nie może odbywać się
      wyłącznie na podstawie nowych środków wyrazu.</p>

      <p>Rozważania dotyczące interakcji pomiędzy gatunkiem a stylem przybli­żyły nam podstawową strukturę tworzenia
      tekstu. Nie zajmowaliśmy się jednak jeszcze tworzeniem tekstu pod względem właściwego formowania określonych
      gatunków. To prowadzi nas do problemu strategii tekstowych.</p>

      <h3>Strategie tekstowe</h3>

      <p>Strategie tekstowe są to sposoby postępowania, które kierują procesem tworzenia tekstu. W naszej tradycji
      językowej możemy dostrzec cztery główne rodzaje strategii tekstowych: opowiadanie, rozprawka, opis i instrukcja.
      Strategie te rzadko wykorzystywane są osobno. W większoś­ci przypadków tworzenie tekstu wymaga połączenia dwóch
      lub więcej z nich[11].</p>

      <p>Instrukcja obsługi urządzeń elektrycznych ma sens tylko wtedy, gdy opisuje ona dokładnie, gdzie należy którą
      część urządzenia podłączyć. Szkolne usprawiedliwienie adresowane do nauczyciela nie tylko opowiada historię
      wypadku ucznia, ale również dowodzi, że określone leczenie medyczne wymaga nieobecności ucznia w szkole przez
      następny tydzień.</p>

      <p>Zasadnicza funkcja tekstu dyktuje jego twórcy dobór i ewentualne kombinacje strategii tekstowych. Inne elementy
      tekstu zostaną dobrane na podobnej zasadzie. Dla czytelnika ważne jest, by rozpoznał on główną strategię
      komunikacyjną tekstu i w ten sposób kierując się odpowiednią perspektywą czytania właściwie odczytał sens tekstu.
      Zazwyczaj ta ogólna strategia komunikacyjna tekstu staje się dla czytelnika jasna w chwili, gdy uchwyci on jego
      właściwy gatunek.</p>

      <p>Na przykład, pragmatyczny wymiar czytania, tj. odkrycie, że jakiś tekst jest bardzo długi i zawiera pewien
      postępujący porządek komunikacji w połączeniu ze zidentyfikowaniem strategii takiego tekstu jako opowiadania od
      razu sugerowałoby, że mamy do czynienia z dziełem fikcyjnym lub historycznym, takim jak „powieść" lub
      „biografia".</p>

      <p>Po dokonaniu takich podstawowych odkryć czytelnik będzie mógł skupić się na konkretnym rozwoju sensu tekstu.
      Oznacza to, że będzie miał wstępne pojęcie perspektywy, która pozwali mu podążać za dynamiką komunikacyjną tekstu.
      Mówiąc językiem uczonym, dynamikę tekstu budują perspektywa główna oraz poszczególne strategie, które razem
      zarządzają semantyczną i składniową strukturą tekstu. To, czy to wstępne pojęcie okaże się poprawne, czy też
      będzie wymagało modyfikacji, stanie się jasne dopiero podczas dalszego procesu czytania.</p>

      <p>Jak się przekonamy w rozdziale V, odkrycie tej sieci i porządku perspektyw w tekście nie zawsze jest łatwe. A
      jednak proces czytania może być skuteczny tylko wtedy, gdy czytelnik kieruje się w nim pewną organizacją
      perspektyw. Dlatego też troska o właściwe czytanie jest w dużym stopniu troską o przyswojenie i późniejsze
      wykorzystanie najbar­dziej właściwych perspektyw czytania. Perspektywy czytania można nazwać odpowiednimi tylko
      wtedy, kiedy odpowiadają one perspektywom komunikacyjnym samego tekstu. Jeśli się z nimi nie pokrywają, tekst
      zostanie odczytany błędnie.</p>

      <h3>Zakończenie</h3>

      <p>Zasadnicze znaczenie dla poznania tekstualności tekstu ma docenienie jego potencjału komunikacyjnego oraz
      skomplikowanej pod względem perspektyw struktury. Jedna główna perspektywa określa kompozycję tekstu, tj. dobór
      gatunku, strategii tekstu oraz wszystkich innych jego semantycznych, składniowych i pragmatycznych elementów.</p>

      <p>W rozdziale V zajmiemy się tym, jak wszystkie te elementy przyczy­niają się do stworzenia uporządkowanej
      całości, tekstu, który pobudza do czytania, w jaki sposób czytelnik pojmuje sens tekstu oraz co może przytrafić
      się czytelnikowi podczas lektury. Jednak już na podstawie rozważań zawartych w tym rozdziale powinniśmy byli
      zrozumieć, jak ważne dla rozwoju właściwej hermeneutyki tekstu są badania lingwistyczne. Zbyt długo hermeneuci nie
      doceniali konieczności wzięcia udziału w dyskusjach formalnych, twierdząc jednocześnie, że są w stanie
      odpowiedzieć na wszelkie pytania interpreta­cyjne. Na uznanie zasługuje Ricoeur, który pierwszy raz od czasów
      Schleiermachera na nowo odkrył potrzebę poważnych badań językoznaw­czych. Wszyscy, którzy interesują się
      hermeneutyką, powinni pozytywnie przyjąć poglądy na temat naszej praktyki komunikacyjnej przedstawione przez
      formalistów, strukturalistów i lingwistów.</p>

      <p>W rozdziale tym pokazaliśmy, że „tekst" jest jedną z dwóch podstawo­wych kategorii każdej hermeneutyki tekstu.
      Drugą kategorię stanowi „wykładnia" lub „interpretacja".</p>

      <h3>Przypisy:</h3>
      <ul class="notes">
        <li>[1] Zob. P. Rioceur, Teoria interpretacji: dyskurs i nadwyżka znaczenia, przeł Katarzyna Rosner, w: Tenże,
          Język, tekst, interpretacja. Wybór pism, PIW Warszawa 1989,119-120.</li>
        <li>[2] Cytowane przez Joachima Kaisera w jego wstępie do trójjęzycznego wydania dzieł Samuela Becketta, Warten
          auf Godot / En attendant Godot / Waiting for Godot, Suhrkamp, Frankfurt/M. 1971, 12.</li>
        <li>[3] Najnowsze argumenty przeciwko czysto historycznemu czytaniu Ewangelii zob. S. Freyne, Galilee, Jesus and
          the Gospels: Literary Approaches and Historical Investigations, Gill and Macmillan, Dublin 1988,25-30.</li>
        <li>[4] Bardziej szczegółowe rozważania na temat lingwistyki tekstu i jego znaczenia dla myśli teologicznej zob.
          mój artykuł The Theological Understanding of Texts and Linguistic Explication, Modern Theology 1.1984),
          55-66; oraz odpowiednie fragmenty w moim Text and Interpretation, 75-103.</li>
        <li>[5] Zob. H.-W. Eroms, Funktionale Satzperspektive, Niemeyer, Tübingen 19.6, Germanische Arbeitshefte 31,
          90-97.</li>
        <li>[6] P. Ricoeur, Teoria Interpretacji, 178.</li>
        <li>[7] Zob. N. Brox, Falsche Verfasserangaben: Żur Erklärung der frühchristlichen Pseudepigraphie, Katholisches
          Bibelwerk, Stuttgart 19.5, Stuttgarter Bibelstudien 79.</li>
        <li>[8] Spojrzenie na „styl" jako na zjawisko językowe, zob. H.-W. Eroms, Stilistik, w: M. Gorschenek, A.
          Rusktäschel, Hrsg., Kritische Stichwörter zur Sprachdidaktik, Fink, München 1983,235-46; oraz B. Sanding,
          Stilistik: Sprachpragmatische Grundlegung der Stilbeschreibung, de Gruyter, Berlin - New York 19.8.</li>
        <li>[9] Zob. H.-W. Eroms, Stilistik, 240.</li>
        <li>[10] Zob. D.W. Hardy, D.F. Ford, Jubilate: Theology in Praise, Darton, Longman & Todd, London 19.4,
          132-134.</li>
        <li>[11] Zob. H.-W. Eroms, Stilistik, 237.</li>
      </ul>
    </article>

    <script>
      (function(selector, destination) {
        for(let element of document.querySelectorAll(selector)) { element.innerHTML = element.innerHTML.replace(/\b(\d?[A-Z][a-z]{0,2}) (\d+)\.(\d+)(-\d+)?/g, '<a href="' + destination + '$1.html#$2.$3">$1 $2.$3$4</a>');}
      })('p', '../biblia/');
    </script>

    <footer>
      <p>
        <a href="https://biblia.wiara.pl/doc/423229.Interpretacja-Pisma-Swietego">Interpretacja Pisma Świętego</a>
        <e>Wilfried J. Harrington</em>,
        11.06.2005,
        <a href="https://biblia.wiara.pl">biblia.wiara.pl</a>
      </p>
      <p>
        <a href="https://biblia.wiara.pl/doc/424018.Tekst-pisany-i-jego-znaczenie-w-hermeneutyce">Tekst pisany i jego
          znaczenie w hermeneutyce</a>
        <em>Werner G. Jeanrond</em>,
        19.12.2009,
        <a href="https://biblia.wiara.pl">biblia.wiara.pl</a>
      </p>
      <img src="../assets/logo.png"/>
    </footer>
  </body>
</html>
