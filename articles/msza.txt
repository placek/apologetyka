Msza Święta

x. dr Jules Didiot

I. Wyraz ten w Kościele katolickim oznacza mistyczną i niekrwawą, ale prawdziwą i rzeczywistą ofiarę Ciała i Krwi
Chrystusa Pana, codziennie składaną na ołtarzu, jak była raz złożona na Kalwarii sposobem widzialnym i krwawym, celem
uczczenia Boga, dziękczynienia, przebłagania za grzechy i otrzymania pomocy łask niebieskich.

Ze stanowiska dogmatycznego Jezus Chrystus, zarówno w ofierze eucharystycznej jak w ofierze krzyżowej, jest jednocześnie
kapłanem i ofiarą. Ofiarujący kapłan jest tylko Jego przedstawicielem, delegatem, sługą. – Msza św. jest nie tylko
symbolicznym przedstawieniem ofiary krzyżowej; co do istotnego aktu ofiary, jest to najdokładniejsze i identyczne
przedstawienie ofiary Krzyża; jest to ofiara rzeczywista, która przypomina i odnawia inną nie mniej rzeczywistą ofiarę:
albo raczej jest to co do istoty swej taż sama ofiara, z tąż samą zasługą i z jednakową skutecznością ponawiana i
uwieczniana. Konsekracja eucharystyczna, umieszczając pod postaciami chleba i wina Ciało i Krew Zbawiciela, rozdziela je
i unicestwia, o ile stać się może przy dzisiejszym ich stanie chwalebnym, tak samo, jak śmierć krzyżowa zniweczyła je i
rozdzieliła, w miarę jak na to pozwalały ówczesna ich widzialność i cierpiętliwość. Czynność tę, z istoty swej
nadprzyrodzoną, spełnia wszechmoc Boża, a wzniosłość tej czynności jest niezrównanym i wiecznym objawem miłosierdzia i
nieskończonej miłości Odkupiciela dla rodu ludzkiego, ceną krwi Jego odkupionego.

II. Dowody prawdziwości tej nauki Kościoła są następujące:

1-o Ofiara jest najwyższym aktem kultu religijnego, i byłoby czymś nadzwyczajnym, gdyby chrystianizm, w którym się
znajdują streszczone i uzupełnione wszystkie doskonałości dawnych prawych kultów religijnych, sam tylko był religią bez
ofiary.

2-o Prorok Malachiasz (I, 10 nst.) zapowiedział na miejsce ofiar starego prawa ofiarę nową, ofiarę najczystszą, ofiarę
powszechną, która nie miała być już zamknięta w ciasnych granicach ludu żydowskiego, ale składana Bogu na całym obszarze
ludzkości. Inne prorocze wskazówki tej wielkiej instytucji znajdują się w Biblii (np. u Iz. LXVI, 21, prw. Jerem.
XXXIII, 17 nst.; Dan. VIII, 11, i XII, 11). Sam Chrystus Pan zdaje się mieć ją na myśli w rozmowie swej z Samarytanką
(Jan. IV, 21 nst.). Apostołowie Jego, ulegając Jego rozkazowi, tęż samą spełniają ofiarę (Dz. Ap. XIII, 2 podł. greck.;
I Kor. X, 16 nst.). Najuczeńsi Ojcowie Kościoła, jak Cyprian, Ambroży, Augustyn, Grzegorz z Nazjanzu, Fulgencjusz,
Syryjczycy Jakub Sarug i Afraates, wielki Chryzostom św. i całe mnóstwo innych z najwyższą jasnością wyrażają się o tym
przedmiocie. Najdawniejsi liturgiści Wschodni i Zachodni cali są przejęci tym dogmatem. Mogą wprawdzie średniowieczni i
nowożytni pisarze kościelni i teologowie różnić się – i rzeczywiście się różnią – w metafizycznej analizie ogólnego
pojęcia ofiary i szczegółowego pojęcia ofiary eucharystycznej, ale nigdy się nie różnią w samej istocie prawd, o
którycheśmy wyżej wspomnieli i które Sobór Trydencki sankcjonował swą nieomylną powagą (Sess. XXII).

Tenże sam Sobór, którego prawodawstwo stanowi dziś obowiązujące prawo kościelne, przypomina ze stanowiska liturgicznego,
że Msza św. nie Świętym, lecz na ich cześć się ofiaruje; że modlitwy kanonu Mszy św. zasługują na wszelką cześć i
poszanowanie; że obrzędy i ceremonie tej ofiary godne są również pobożnych uczuć naszych; że Msze św. prywatne, przy
których sam tylko kapłan komunikuje, są bardzo pożądane; że z winem powinna być odrobina wody zmieszana; że język ludowy
nie może być powszechnie i bezwzględnie używany w św. ofierze, i że ta ostatnia powinna być często ludowi tłumaczona
(Ibid., cap. 3-9 i odnośne kanony).

Ze stanowiska kanonicznego, tenże Sobór zabronił wszystkiego, co przy odprawianiu Mszy św. trąciłoby skąpstwem,
nieposzanowaniem i zabobonem. Zaznacza pewne nadużycia, zaprowadzone przy Mszy św. przez niedbalstwo duchowieństwa i
nieświadomość wiernych; i od biskupów wymaga największej w tym przedmiocie baczności (Ibid., dekret) oraz w przedmiocie
Mszy fundacyjnych (Sess. XXV, De Reform., c. IV); wreszcie mszał zreformować poleca (Ibid., dekret).

Zdaje się, że nie ma potrzeby usprawiedliwiać w oczach mych czytelników tych różnych środków, przedsięwziętych w
Trydencie względem liturgicznej i kanonicznej praktyki ofiary Mszy św. Tym bardziej nie ma potrzeby wykazywać rozwoju i
zarówno starannego jak dokładnego stosowania tej praktyki we wszystkich stronach świata katolickiego, sercem i czynem
ulegających kierownictwu Kościoła rzymskiego.

III. – Aczkolwiek Luter sam początkowo próbował zjednać nieco poszanowania dla Mszy św. u swych zwolenników,
przedstawiając im ją jako obrzęd powszechnie przez starożytność chrześcijańską przyjęty w imię ofiary (De Capt. Babyl.,
I), to jednak dał on hasło, wiernie podejmowane później przez protestantów i niedowiarków, dzikiego napadu na tęż samą
Mszę św.:

1-o Nie jest to, podług niego, ofiara prawdziwa, przebłagalna, pożyteczna innym tak samo jak odprawiającemu ją i
obecnym.

2-o Jest ona bluźnierstwem w czynie przeciw jedynej ofierze i jedynemu kapłanowi, przeciw Krzyżowi i Chrystusowi.

3-o Oszustwem jest odprawianie jej na cześć Świętych.

4-o Toż samo odprawianie jej na mniemaną korzyść zmarłych.

5-o Jest ona tkaniną błędów, ceremonii śmiesznych, tekstów dla prostych wiernych bez znaczenia.

6-o Żadną miarą nie pomaga ona tym, co w niej nie uczestniczą; Msze zaś prywatne winny być zakazane.

7-o Bywa sposobnością i przedmiotem bezwstydnego kupczenia, którym wierni dopóty gorszyć się będą, dopóki ona zakazana
nie zostanie.

8-o Oczywistym dowodem jej kłamliwości jest dziwna owa rozmaitość liturgii, w których odprawia się ta Msza św. w sposób
najzupełniej sprzeczny.

IV. – Tym starym, a od początków protestantyzmu aż do dni naszych z nużącą jednostajnością powtarzanym zarzutom,
przeciwstawić możemy odpowiedzi także tylko dawne, ale zawsze prawdziwe.

1-o. Gdyby Eucharystia była tylko symbolem, bez rzeczywistej i substancjalnej obecności ciała i krwi Odkupiciela, to
Msza św. miałaby z pewnością tylko pozory ofiary; byłaby ona mniej lub więcej teatralnym przedstawieniem ofiary Krzyża;
byłaby może nawet ofiarą uwielbienia Boga i kazaniem jakimś, zdolnym wzniecić wiarę, ufność, pobożność w odprawiającym
ją i w niej uczestniczących; wówczas mieliby wszelką słuszność występować przeciw katolikom Luter, Henryk VIII, Edward
VI. Ale Eucharystia (zob. ten art.) zawiera w sobie rzeczywiście, prawdziwie, substancjalnie, Słowo wcielone i ofiarę za
grzechy świata. Ten sam, który był ofiarowany na krzyżu, mocą słów konsekracji jest obecny na ołtarzu; obecność ta
przypomina i na ołtarzu odnawia stan ofiary Jego na Kalwarii. We Mszy św. zatem mamy coś nieskończenie większego,
aniżeli symbol jakiś, pobudzający naszą wiarę i pobożność. Mamy tam rzeczywistą ofiarę z całą rzeczywistością jej
zasług, a tym samym też z całą pełnią jej zadośćuczynienia, przebłagania, zmiłowania, wstawiennictwa; kto umie się
zastanawiać, ten zrozumie, że przedmiotowa rzeczywistość tej obecności i tego stanu ofiary wystarcza, aby utworzyć
rzeczywistą i właściwą ofiarę.

2-o. Msza św. nie tylko nie jest bluźnierczym zaprzeczeniem Krzyża, ale przeciwnie, jest najzupełniejszym stwierdzeniem,
dalszym ciągiem, konkretnym aż do tożsamości posuniętym odtworzeniem takowej; taż sama ofiara, ten sam kapłan, ten sam
przedmiot ofiary, taż sama skuteczność, te same owoce, z tą jednak podwójną co do sposobu ofiary i co do jej skutków
różnicą, że ofiara Krzyża była widzialna i krwawa, podczas gdy ofiara Mszy św. jest niewidzialna i niekrwawa, jako też
że gdy pierwsza z tych ofiar zrodziła owoce w całości i na nowo, druga – odtwarza je tylko i zastosowywa. Nie ma tu więc
żadnego podstawienia, żadnego zestawienia jednej ofiary niższej z inną ofiarą wyższą, ani też żadnej chęci dodania
czegoś do skuteczności, do zasługi, do zacności jednej ofiary przez składanie drugiej, – lecz proste tylko zastosowanie,
proste przekazanie, proste przez ofiarę eucharystyczną przyjęcie w nas samych nieskończenie potężnej siły ofiary Krzyża.
Tak rozumiana, tak tłumaczona przez sam nawet Sobór Trydencki nauka o Mszy św., sumienia chrześcijańskiego wcale nie
obraża.

3-o. Msza św. nie odprawia się dla świętych w tym znaczeniu, jakoby im była ofiarowana, jakoby cześć, zadośćuczynienie,
dziękczynienie i błaganie Jezusa Chrystusa, tej ofiary eucharystycznej, zwracało się do nich; byłoby to oczywiście
niemądre i grzeszne bałwochwalstwo, czego Kościół nigdy czynić nie myślał. Msza św. nie odprawia się nawet dla świętych
w tym znaczeniu, żeby sprawowana była dla ich korzyści, dla wzrostu ich chwały i rzeczywistego szczęścia; i w tym nawet
jeszcze byłaby niemądrość, o którą niepodobna posądzać Kościoła. Lecz Msza św. bywa ofiarowywana Bogu przy sposobności
święta lub pamiątki jakiegoś świętego, celem nadania temu świętu lub tej pamiątce szczególnej wagi i uroczystości; celem
podzięki i uwielbienia Boga za to iście Boskie dzieło uświątobliwienia i uwielbienia wybranych Pańskich; celem
zapewnienia sobie skuteczności modłów świętych Pańskich za nami przez ściślejsze zjednoczenie modłów ich z prośbami
Boskiego Pośrednika, Odkupiciela, Świętego nad świętymi, Jezusa Chrystusa. Msza św. może się odprawiać również dla
otrzymania od Boga beatyfikacji lub kanonizacji jakiegoś świętego, albo dla rozszerzenia nabożeństwa jego lub czci jego
wśród wiernych: ale i tu nawet nie temu świętemu ofiaruje się Msza św.

4-o. Sądzimy, że nikt chyba nie przypuszcza, aby Mszę św. ofiarowywano zmarłym, i nie mamy potrzeby zajmowania się tu
strasznym owym, o jakim piszą niektórzy, świętokradztwem owych Mszy szatańskich, jakich diabeł od swych nieszczęsnych
ofiar wymaga. Przesądy tego rodzaju nic wspólnego z teologią nie mają. Również i to zauważyć trzeba, że Msza św. nie
odprawia się, jak chcieliby tego niektórzy spirytyści i marzyciele nowocześni, celem wydobycia potępionych z piekła albo
dzieci bez chrztu umarłych z otchłani. Ofiaruje się ona tylko za dusze czyśćcowe, dla których ofiara eucharystyczna jest
przebłagalną, nie drogą rozgrzeszenia, lecz drogą wstawiennictwa i ekspiacji. Kościół ofiaruje a Bóg przyjmuje modlitwy
i zasługi, cierpienia i zadosyćczynienia Boskiej ofiary za te dusze w tych warunkach i w tym stopniu, jaki sama tylko
Boska mądrość oznaczyć i poznać może. My zaś wiemy, że Msza św. jest dla dusz zmarłych pożyteczna; ale nie wiemy tego, w
jakim stopniu każda z nich powołana będzie do korzystania z owoców Mszy św.

5-o. Mszał rzymski przez Kościół zatwierdzony, liturgie, które tenże Kościół przejrzał i aprobował, są na pewno wolne od
wszelkiego błędu dogmatycznego i moralnego. Ceremonie, jakie się w nich widzi, mogą się wydawać dziwnymi tym, którzy nie
znają symbolizmu i starożytnego ich pochodzenia; ale odpowiednio wyjaśnione, tak jak są rzeczywiście wyjaśnione w
licznych katolickich książkach, i jak Sobór Trydencki chce, aby ludowi często wyjaśniane były przez kaznodziejów (Sess.
XXII, c. 8), są one pełne znaczenia i zbudowania dla wiernych. Toż samo rzec trzeba o tekstach liturgicznych, kto je
chce zrozumieć, temu nie zbraknie odpowiednich wyjaśnień i tłumaczeń, a jeśli kanon Mszy św. z powodu swego specjalnie
świętego charakteru nie powinien być drukowany w językach narodowych, to przecież doskonale może być wykładany i
wyjaśniany, nie mówiąc już o tym, że książki do nabożeństwa, będące w ręku wiernych, podają jego tłumaczenie.

6-o. Prawda, że współuczestnictwo we Mszy św. przez Komunię św. ludu sprowadza do duszy obfite owoce duchowe, i jest
bardzo zgodne z duchem i pragnieniem Kościoła. Ale i ta Msza św., w której sam tylko kapłan komunikuje, nie mniej jest
pożyteczna dla chwały Bożej, dla Kościoła św., dla dusz czyśćcowych, i dla osób, na których intencję się ona odprawia.
Komunia św. wiernych, symboliczne kaznodziejstwo ceremonii, nie stanowi całej skuteczności Mszy św.; ma ona wartość
przedmiotową, często przyrównywaną przez teologów do sakramentalnego działania ex opere operato. Miał więc największą
słuszność Pius VI papież, gdy w bulli Auctorem fidei napiętnował błędne i nienawistne zdania jansenizmu przeciw
prywatnym Mszom św.

7-o. Co się tyczy honorariów, pobieranych przy sposobności Mszy św., to trzeba zawsze rozróżniać pomiędzy prawodawstwem
kościelnym, a grzesznymi nadużyciami ze strony słabości ludzkiej. Honoraria takie, jakie Kościół dopuszcza i zatwierdza,
są bardzo rozumne, zbożne i delikatne: są one bowiem ofiarami, czynionymi w duchu wiary i miłości, często koniecznymi do
utrzymania sług ołtarza, i z pewnością pożytecznymi wobec Boga dla osób, które je czynią lub na rzecz których są one
czynione. Jeśli pośrednicy, a niekiedy sami nawet duchowni, ciemni lub zaufania, jakim ich zaszczycają, niegodni,
popełniają w tym przedmiocie pożałowania godne nadużycia, to nikt pewnie tego bardziej nie opłakuje, niż Kościół; i nie
tylko je opłakuje, ale stara się im zapobiec przez dokładne, drobiazgowe, prawie zastraszające prawodawstwo, którego
odnośne szczegóły znaleźć można we wszystkich nowszych dziełach teologii moralnej. Gdzie istnieje człowiek, tam nie może
mniej lub więcej otwarcie nie istnieć nadużycie: gdzie wolność ludzka w grę wchodzi, tam grzech jest możliwy; ale
uchybień tych żadną miarą nie należy przypisywać Kościołowi, ani tu ani gdzie indziej.

8-o. Wielka jest wprawdzie rozmaitość liturgii eucharystycznych, jednakże nie tak wielka, jak się to zwykło
przypuszczać, ilość wszakże tych, które są przez Stolicę Świętą uznane, a o tych tu tylko mówimy, jest nadzwyczajnie
ograniczona. Jakoż, wszystkie Msze św. mają łatwe do rozpoznania pewne tło wspólne; pouczenie i modlitwy wstępne,
ofiarowanie, konsekracja, łamanie hostii, której część składa się do kielicha; komunia św., dziękczynienie. Dogmat tu
jest ten sam, pobożność mniej lub więcej wyraźna, ale duchem i uczuciem taż sama. Symbolizm różni się tylko pewnymi
szczegółami drugorzędnymi. Porównawszy te liturgie, śmiało twierdzić można, że apostołowie i ich bezpośredni następcy
mieli liturgię najzupełniej co do istoty swej określoną i zastosować się zdolną do zwyczajów bardzo różnych ludów, do
których ona była zanoszona razem z Ewangelią. Do tej różności liturgii prowadził, i dziś ją jeszcze usprawiedliwia,
pożytek ludów; ale jedność wiary utrzymywała istotową tożsamość liturgii pod tą rozlicznością form i oznak, którymi
wówczas okrywać się ona musiała, a które odtąd raczej zmniejszać się aniżeli pomnażać są skłonne.

O Mszy świętej

Mszał nasz powstał przede wszystkim z sakramentarza Grzegorza Wielkiego (590-604). Za tego papieża kanon otrzymał
ostatni dodatek. Lecz i pozostałe najważniejsze części rzymskiej liturgii mszalnej – Introit, Kyrie, Gloria, Kolekty,
Lekcja, Graduał, Ewangelia, Sekrety, Prefacja, Pater noster, Komunia, Postkomunia – sięgają co najmniej V względnie IV
wieku. Mniej więcej w końcu średniowiecza Mszały były znacznie zniekształcone przez wprowadzenie samowolnych zmian oraz
nieodpowiednich dodatków; to wymagało nieodzownie reformy. Dokonano jej za papieży Piusa V (1566-1572), Klemensa VIII
(1592-1605) i Urbana VIII (1623-1644), którzy starannie poprawili Mszał. Obrządek gregoriański został odnowiony w swej
pierwotnej czystości, prostocie i godności, o ile to było rzeczą możliwą, a przez to została osiągnięta jednocześnie tak
pożądana jednostajność nabożeństwa.
W ten sposób Kościół z niebiańską mądrością i artyzmem nadał z biegiem czasu drogiemu kamieniowi swej ofiary jak
najwspanialszą oprawę, otaczając ją kosztowną ozdobą świętych modlitw, śpiewów, czytań i ceremonii ku chwale Bożej i
zbudowaniu wiernych. Ukrył on sprawowanie swych czcigodnych tajemnic ofiarnych pod mistyczną osłoną, by napełnić serca i
umysły wiernych religijną bojaźnią i czcią głęboką oraz pobudzić ich do poważnych i pobożnych kontemplacji i rozmyślań.
Piękno, zalety i doskonałość rzymskiej liturgii mszalnej budzą uznanie i podziw powszechny.
„Liturgia Mszy św. stała się już w biegu pierwszych wieków prawdziwym dziełem sztuki, które musi w każdym z nas wywołać
podziw niekłamany, o ile je całkowicie zrozumiemy i z miłością ocenimy. Właściwą czynność ofiarną otacza najprzód
wieniec modlitw, z których znaczna liczba sięga najgłębszej starożytności chrześcijańskiej. Ich niewymuszona prostota
dopasowuje się jak najlepiej do słów biblijnych, przez które dokonuje się sama tajemnica. Dokoła tego stałego jądra,
czyli tak zw. kanonu, który otrzymał później tylko nieliczne dodatki i tak pozostał niezmiennym, kształtuje się drugi
wieniec modlitw i czytań, który jest ruchomy odpowiednio do różnych uroczystości i czasów świątecznych, posiada tym
niemniej artystyczną jedność myśli, nastroju i formy dla każdego pojedynczego święta. W ten sposób modlitwy mszalne
podają co dzień niezmiennie te same podniosłe myśli, słowa i prośby, dokoła których jakoby koło niewzruszonych biegunów,
obraca się całe objawienie oraz całe życie nadprzyrodzone pojedynczych ludzi; co dzień przynoszą one jednak coś nowego,
co w ciągu roku kościelnego żywo uprzytomnia historię odkupienia i jego dalsze działanie wśród ludzi. Żadne dzieło
poezji nie wyraziło w sposób bardziej porywający wzniosłych tajemnic wcielenia, zmartwychwstania, zesłania Ducha
Świętego, jak to czynią modlitwy mszalne Bożego Narodzenia, Wielkanocy i Zielonych Świątek.” (Pr. Baumgartner S.J..
Geschichte der Weltliteratur IV, 3-4, 237.) „Chociaż kierownictwo ducha Bożego w Kościele jest bardzo widoczne we
wszystkich, nawet w drugorzędnych sprawach, jednak nigdzie wpływ wyższy nie zaznaczył się w sposób bardziej wyraźny, jak
w katolickiej liturgii mszalnej, która jakkolwiek jest dziełem monumentalnym, przedstawia tym niemniej w swym obecnym
wykończeniu przepiękną, doskonale zamkniętą w sobie całość, wspaniały klejnot sztuki, budzący podziw w każdym myślącym
człowieku. Nawet najzaciętsi przeciwnicy Kościoła na swój sposób uznają słuszność powyższego twierdzenia, a
nieuprzedzeni krytycy-esteci orzekają, że nawet z ich punktu widzenia należy uważać Mszę św. za jedno z największych
dzieł sztuki, jakie powstały na ziemi. Tak więc pełną głębokiego znaczenia czynność ofiarną tacza cykl najwspanialszych
ceremonii: naszym zaś obowiązkiem jest coraz więcej i więcej wnikać w ich myśli i zrozumieniem, a to, co tą drogą
zdobędziemy, wykładać ludowi, stosując się do jego pojętności” (Oswald).
Rzymska liturgia mszalna została wykończona przed wielu wiekami jako prześliczna budowla artystyczna o harmonijnym,
organicznym układzie. Najświętsze, czcinajgodniejsze, pełne siły oraz namaszczenia modlitwy i pieśni powiązane w
genialnym układzie ze sobą i z jaknajbardziej odpowiednimi a pełnymi głębokiego znaczenia czynnościami i ceremoniami,
łączą się w niej w jedną piękną całość, która Boskiemu misterium ofiarnemu służy za szatę ochronną i za dostojną ozdobę.
Język – na swój sposób i odpowiednio do swego celu – jest czymś wprost niedościgłym: jest biblijnym starożytny, prosty,
poważny, jędrny, pełen ducha wiary, pokory i nabożeństwa, przepojony wonią pobożności i świętości.

x. Mikołaj Gihr, Ofiara Mszy Świętej, wykład dogmatyczny, liturgiczny i ascetyczny dla duchowieństwa i świeckich, Poznań
– Warszawa – Wilno – Lublin 1933, s. 322-323.

Szczycą się kościoły wschodu liturgią św. Jakuba apostoła, bo zachwyca ich wzniosłością modlitw, niezrównaną pięknością
i rozmaitością obrzędów swoich. Strzegą pilnie z tej liturgii innych dwóch powstałych, św. Bazylego i św. Jana
Chryzostoma, bo wieje z nich pewien zapach mądrości i świętości, którymi ci wielcy biskupi i wielcy święci napełnili
Kościół Boży. My jeszcze więcej mamy powodów, do szanowania naszych pięknych swoją prostotą obrzędów. Bo oprócz cechy
mądrości i świętości, liturgia nasza, nosi niezatartą pieczęć powagi apostolskiej i nieomylności, wyciśniętą przez tych,
którym Zbawiciel przyrzekł że nie "ustanie ich wiara".

x. Antoni Nojszewski, Liturgia rzymska, Warszawa 1914, s. 16

W istocie Msza rzymska nie jest niczym innym jak liturgiczno-symbolicznym przyobleczeniem prawdy. Ośrodek świętego
mysterium stanowi przeistoczenie, dokonane za pomocą słów Chrystusa. Dzięki temu poznaniu ukazuje się nam istota tej
liturgii mszalnej, którą określamy mianem Matki wszystkich Kościołów.

o. Johannes Brinktrine, Msza Święta, Warszawa 1957, s. 258

Jeżeli spojrzymy na Mszę katechumenów jako na całość, to ukaże się ona jako wielkie dzieło sztuki, jedyne w literaturze
kościelnej. Materiał, który posłużył do wzniesienia tego przedziwnego gmachu, pochodzi z najróżnorodniejszych kultur:
żydowsko-wschodniej, grecko-hellenistycznej, rzymsko-łacińskiej, germańsko-średniowiecznej, a mimo to poszczególne
części są tak dobrze połączone, że stanowią strukturę pełną harmonii i piękna. Do wzbogacenia i upiększenia struktury
Mszy rzymskiej przyczyniły się liturgie Wschodu i Zachodu. Łączą się one zgodnie z sobą i zlewają w liturgii Matki
wszystkich Kościołów. Trudno znaleźć w literaturze religijnej taką różnorodność i bogactwo poszczególnych części, a
zarazem taką spoistość i jedność. Wszystkie inne twory ducha, nawet religijne, niosą z sobą cechy narodowości i
odzwierciedlają kulturę danego narodu, natomiast liturgia Mszy rzymskiej, która już w swojej pierwszej części
zgromadziła w przepięknej harmonii elementy różnych kultur, nowych i starych, jest ponadnarodowa, stanowi symbol
powszechności Kościoła Chrystusowego, gromadzi w swym łonie, w jednej wierze, narody i ludy wszystkich czasów, chociaż
różnorodnych ras, zwyczajów, języków i kultur. Artykuł wiary o una Ecclesia catholica znalazł najnaturalniejszą i
najwyższą wymowę liturgiczną w monumentalnej strukturze rzymskiej Mszy katechumenów. To wspaniałe dzieło sztuki jest
godne służyć za przedsionek świątyni, w której odprawia się wielką Ofiarę ludów, Najświętszą Eucharystię, twórczy symbol
jedności i katolickości Kościoła.

o. Johannes Brinktrine, Msza Święta, Warszawa 1957, s. 106

Wszelkie dążenia sekciarzy w kierunku zaprowadzenia ojczystego języka na liturgii są skutkiem błędnego ich poglądu na
cel liturgii, głoszą bowiem, że liturgii pierwszorzędnym celem nie jest chwała Boża, lecz pouczanie i zbudowanie
wiernych. Wnioskują zatem, że jeżeli budzenie religijnego uczucia jest głównym celem liturgii, to musi się ona opierać w
języku zrozumiałym przez wszystkich. Wiadomo, jak takie pojmowanie liturgii jest sprzeczne z katolickim pojęciem o celu
kultu liturgicznego, i dlatego też Kościół nie uznaje potrzeby porzucać swego dotychczasowego w kwestii języka
liturgicznego stanowiska.

Ks. dr Andrzej Wronka, Liturgia na ambonie. Zasady i wskazówki, Poznań 1933, s. 10.

Podstawowy błąd większości innowatorów polega na tym, że wyobrażają sobie, iż nowa liturgia zbliży świętą ofiarę Mszy do
wiernych, że pozbawiona starych rytuałów Msza wkracza obecnie w sam nurt naszego życia. Pytanie brzmi jednak: czy
bardziej zbliżymy się do Chrystusa we Mszy przez wznoszenie się do Niego, czy przez ściąganie Go w dół, do naszego
własnego, przeciętnego, prozaicznego świata? Innowatorzy chcieliby zastąpić świętą bliskość Chrystusa niestosowną
poufałością. Właśnie nowa liturgia grozi udaremnieniem kontaktu z Chrystusem, ponieważ osłabia szacunek wobec tajemnicy,
uniemożliwia oddawanie czci i niweczy zmysł sacrum.

Dietrich von Hildebrand

Pierwszym znamieniem antyliturgicznej herezji jest nienawiść do tradycji wyrażonej w sformułowaniach używanych w kulcie
Bożym. Każdy sekciarz, który pragnie wprowadzenia nowej doktryny, niezawodnie staje w obliczu liturgii, będącej
najgłębszym, najlepszym wyrazem tradycji, i od tej pory nie spocznie, dopóki nie zagłuszy tego głosu tradycji, dopóki
nie porwie na strzępy owych stronic przypominających wiarę minionych stuleci. W istocie, w jaki sposób mogły
zainstalować się i przejąć kontrolę nad masami luteranizm, kalwinizm, anglikanizm? Wszystko, co musiały zrobić, to
zastąpić stare księgi i wyrażenia nowymi, i dzieło zostało dokonane. (...)

Drugą zasadą antyliturgicznej sekty – zastąpienie sformułowań nauczania kościelnego czytaniami z Pisma świętego.
Przynosi im to dwie korzyści: po pierwsze, uciszenie głosu tradycji, którego zawsze się lękają. (...) Wiadomo od wielu
stuleci, że pierwszeństwo przyznawane przez heretyków Pismu świętemu przed definicjami Kościoła nie ma innego
uzasadnienia, jak tylko ułatwienie uczynienia słowa Bożego według ich własnych wyobrażeń i manipulowanie nim do woli.
(...)

Wszyscy oni bez wyjątku zaczynają od powrotu do starożytności. Chcą oczyścić chrześcijaństwo ze wszystkich ludzkich
błędów i sentymentów, które mogły się z nim zmieszać; chcą je oczyścić ze wszystkiego, co „fałszywe” i „niegodne Boga”.
Wszystko czego chcą, to powrót do źródeł, dlatego też stwarzają pozory powrotu do kolebki chrześcijańskich instytucji. W
tym celu skracają, wymazują, wycinają; wszystko biorą w swoje ręce. Ktoś, kto czekał na ukazanie się pierwotnej
czystości kultu Bożego, w pewnej chwili orientuje się, że został zasypany nowymi formułami, powstałymi poprzedniej nocy,
niezaprzeczalnie ludzkimi, ponieważ ten, kto je stworzył, wciąż stąpa po ziemi. (...)

Dążą do usunięcia z liturgii wszystkich ceremonii, wszystkich sformułowań, które wyrażają tajemnice. Nazywają przesądami
i bałwochwalstwem wszystko, co nie wydaje im się całkowicie racjonalne, a przez to ograniczają wyrażanie wiary,
zaciemniając przez wątpienie, a nawet przez negację, każde spojrzenie otwarte na świat nadprzyrodzony. (...)

Dlatego dość już sakramentaliów, błogosławieństw, obrazów, relikwii świętych, procesji, pielgrzymek etc. Koniec z
ołtarzem, wystarczy tylko stół; dość już ofiary tak jak w każdej religii, wystarczy jedynie posiłek. Koniec z kościołem,
wystarczy dom zgromadzeń. Dość architektury religijnej, gdyż brak już tajemnicy. Dość chrześcijańskiego malarstwa czy
figur, gdyż nie ma już religii doświadczanej zmysłami. A wreszcie dość poezji w kulcie, którego nie chroni już miłość
ani wiara. (...)

Odzierając liturgię z upokarzającego dla rozumu misterium, protestantyzm postarał się nie zapomnieć o praktycznych
konsekwencjach, to znaczy o uwolnieniu od trudu i wysiłku dla cielesnej natury, nałożonego przez reguły „liturgii
papistów”. A zatem, po pierwsze i najważniejsze, koniec z postami, koniec ze wstrzemięźliwością, koniec z klękaniem na
modlitwie. Koniec z codziennymi obowiązkami sług świątyni, nigdy więcej kanonicznych modlitw do odmówienia w imieniu
Kościoła. Bieg wydarzeń pokazał, że wiara i miłość, które karmią się modlitwą, szybko wyparowały z szeregów
reformatorów, podczas gdy wśród katolików cnoty te nieustannie karmią wszelkie akty poświęcenia Bogu i człowiekowi,
ponieważ chronią je niewyczerpane skarby liturgicznej modlitwy kleru diecezjalnego i zakonnego, w której ma swój udział
cała społeczność wiernych.

Dom Prosper Gueranger OSB

Msza św. jest największym misterium Kościoła zrodzonym z Ofiary krzyżowej, ukształtowanym przez życie Mistycznego Ciała
Chrystusa. Misterium tego nie należy naginać do takich czy innych zachcianek wiernych, ale przeciwnie - wierni powinni
nałamywać się i czynić cały wysiłek w poznawaniu i przeżywaniu odwiecznych form. Niezmienny język i niezmienne ceremonie
podkreślają powszechność, jedność i wieczność Kościoła. Mają one też wielkie znaczenie psychologiczne, ludzie
przyzwyczajają się do form i przywykli z określonymi formami wiązać określoną treść. Protestanci odrzucili formy, a w
miarę jak odrzucali formy, zrywali też z treścią dla chrześcijaństwa istotną.

Ks. Aleksander Fedorowicz

Kościół wobec Eucharystii zna tylko jeden gest: klęczenie! Jest to zupełnie zrozumiałe! Tak zawrotnej tajemnicy nie
można powitać stojąco, należy się pochylić i upaść na kolana. Po wypowiedzeniu przez kapłana kilku słów nad małą Hostią
niepokaźny kawałek chleba zawiera w sobie większy skarb, niż ziemia i cały wszechświat ze swoją krasą i przepychem.

bp Tihamér Tóth, Eucharystia

Częstym argumentem wrogów liturgii Kościoła Świętego i Mszy św. Wszechczasów są trudności z przystosowaniem obrzędów
łacińskich do kultur ludów spoza Europy. W odpowiedzi na absurdalność tej tezy x. Ambroży Guillois w książce Wykład
historyczny, dogmatyczny, moralny liturgiczny i kanoniczny wiary katolickiej... Tom II. s. 201-202. Warszawa 1892,
przywołuje taką opowieść:

Ks. de Cheverus, misjonarz w Ameryce, a później biskup Montis Aluanensis (Montauban) i arcybiskup burdygaleński
(Bordeaux), nawiedziwszy katolików do misji swojej należących, udał się do ziem Penobscot i Passamaquody, gdzie żyły
gromady dzikich, tułających się śród lasów, bez stałych pomieszkań, cały czas przepędzając na polowaniu i rybołówstwie.
W towarzystwie przewodnika szedł misjonarz od kilku dni przez ciemną puszczę, gdy jednego ranka (była to niedziela),
usłyszał w oddaleniu liczne głosy, śpiewające bardzo harmonijnie. Ks. Cheverus przysłuchiwał się, szedł dalej, i z
wielkim zadziwieniem rozpoznał znajomą sobie muzykę, to jest mszę Dumonta, która w katedralnych i znaczniejszych
kościołach Francji bywa śpiewana w dni uroczyste. Co za rozrzewniające zdumienie! Jak słodkich wzruszeń serce jego
doznawać musiało! W tem widowisku łączyły się z sobą razem tkliwość i wzniosłość; bo cóż bardziej rozczulającego, jak
dzicy, którzy chociaż pozbawieni kapłana od lat pięciudziesiąt, niemniej wiernymi byli w święceniu dnia Pańskiego! Cóż
wznioślejszego, jak święte pieśni, którym przewodniczyła sama tylko pobożność, rozlegające się zdala, śród nieprzebytych
i majestatycznych lasów, z których głos serc tych dzikich ludzi podnosił się ku Niebu!

Dają się niekiedy słyszeć głosy, niby to mądrych i wykształconych, żeby lepiej było w języku ojczystym odprawiać, boby
było więcej zbudowania.
Odpowiadam: Ci, którzy tak mówią, pewnie najmniej chodzą na Mszę św. i o zbudowanie dbają.
Msza św. to nie – kazanie, lecz ofiara; nie rozmowa z ludem, lecz rozmowa z Bogiem. Lud rozumie, że kapłan za niego i z
nim Pana Boga chwali i ofiarę oddaje, przeprasza i błaga. W każdej książce do nabożeństwa ma wykład Mszy św. Nie o
rozumienie zresztą chodzi słów, wyrazów, lecz o wiarę, o nabożeństwo, z jakim kto przychodzi. Chciałby kto rozumieć, co
kapłan mówi, musiałby go wpierw słyszeć mówiącego. A jakoż to podobne, w kościołach wielkich, ogromnych? Chybaby kapłan
krzyczał, a i tak by mu głosu nie starczyło.
Koniec końcem: ci, coby chcieli przy Mszy św. mowy swojskiej, to nieprzyjaciele Kościoła.

