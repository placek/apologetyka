Sobory

x. dr Jules Didiot

I. Soborami nazywają, się w ogólności uroczyste zgromadzenia biskupów celem naradzania się i wydawania praw w zakresie
spraw kościelnych. Sobór jest ekumeniczny, powszechny czyli generalny, kiedy jest przez Głowę Kościoła powszechnego
zwołany, prowadzony i potwierdzony, kiedy nań wszyscy biskupi świata katolickiego byli zaproszeni i kiedy biorą, w nim
udział w takiej liczbie na jaką, pozwalają okoliczności. Sobór jest szczegółowy czyli partykularny, kiedy zgromadza
biskupów jednego tylko narodu lub jednej prowincji, choćby go nawet zwoływał i choćby na nim przewodniczył papież.

II. Cała nauka Kościoła o Soborach ekumenicznych, o których tu przede wszystkim mówić będziemy, streszcza się w
następujących punktach, wyświetlonych przy sposobności dwóch podobnych soborów: Trydenckiego w XVI w. i Watykańskiego w
XIX w. Nauczanie i rządzenie - te dwa wielkie zadania, jakie Chrystus powierzył apostołom i następcom ich aż do końca
wieków, stale spełnia w Kościele papież i biskupi, zasiadający każdy na swej własnej stolicy; nazywamy to zazwyczaj
Kościołem nauczającym w rozproszeniu, nauczycielstwem kościelnym rozproszonym. Ten sposób nauczania i rządzenia jest
najbardziej z naturą rzeczy zgodny, gdyż pozostawia każdego pasterza w pośród jego owczarni. Skądinąd znów, sposób ten
najzupełniej wystarcza na potrzeby Kościoła nauczanego, gdyż papież rzymski, jako papież, posiada nieomylną obecność
Ducha św. w sprawowaniu swego urzędu najwyższego nauczyciela; tę samą nieomylność doktrynalną posiada cały episkopat,
zjednoczony ze swym zwierzchnikiem (ob. art. Kościół, Papiestwo); a jeśli do codziennego zarządu ludem chrześcijańskim i
sumieniami poszczególnych osób papież i biskupi nie posiadają zbytecznego skądinąd dla nich przywileju nieomylności, to
przecież mają oni takie przynajmniej pomoce z wysoka, że żadnej powierzonej im duszy nie zbraknie łask do zbawienia
koniecznych. A przeto nie trzeba uważać Soboru ekumenicznego, a tym mniej partykularnego za istotowy i zwyczajny
pierwiastek nadprzyrodzonego organizmu Kościoła. Wszak Zbawiciel nie założył go na zasadach rządu parlamentarnego.
Jednakże, w pewnych okolicznościach wielkie przynoszą korzyści sobory czyli Kościół nauczający razem zgromadzony. Ze
stanowiska naturalnego zgromadzenie ludzi wykształconych, roztropnych a dobru publicznemu oddanych, wiele przyczynić się
może do wyjaśnienia wątpliwości, do uspokojenia umysłów, do zażegnania sporów, do przygotowania praw, do zaradzenia
biedom ogólnym, do podniecenia ufności i odwagi w działaniu. Patrząc zaś na te rzeczy ze stanowiska nadprzyrodzonego,
mamy przed oczyma wyraźną obietnicę Chrystusa Pana (Mat XVIII, 20), że Duch św. towarzyszyć będzie zgromadzeniom,
podjętym w imię Boże, powagą bożą i dla chwały bożej. Sobór zatem może być znakomitą pomocą i bardzo pożytecznym
uzupełnieniem tych środków zwyczajnych, jakimi rozporządza Kościół przy spełnianiu swego zadania, i jak z jednej strony
byłoby rzeczą nieroztropną, szkodliwą, a nawet niemożliwą zgromadzać wszystkich biskupów świata w pewnych czasach i w
pewnych okolicznościach, wymagających obecności ich wśród wiernych, tak z drugiej strony rzeczy będzie roztropną,
pożyteczną, a nawet moralnie konieczną w pewnych okolicznościach zgromadzać tychże biskupów na sobory generalne lub
partykularne, nie dla zmieniania wiary lub zasadniczych ustaw Kościoła, gdyż te są niezmienne, ale dla wyjaśnienia wiary
i umocnienia Kościoła, dla lepszego uwydatnienia jego nadprzyrodzonego pochodzenia i dobroczynnego wpływu wśród świata
1). Powiedzieliśmy, że sobory powszechne tak samo jak partykularne nie mogą zmieniać zasadniczych ustaw, nadanych
Kościołowi przez jego Założyciela; powiedzmy raczej, że sobory właśnie najlepiej te zasadnicze ustawy okazują, i że z
tego powodu papież, osobiście lub przez legatów swych przewodniczy na soborze powszechnym, jest z prawa bożego jego
głową, tak iż ciało nigdy nie może jej opanować, ani też nigdy nie wolno do jurysdykcji soborowej odnosić orzeczeń lub
postanowień papieskich 2). I rzeczywiście, nadzwyczajna powaga soboru gatunkowo nie różni się od zwyczajnej powagi
Kościoła rozproszonego; tymczasem zaś ta ostatnia, a tym samem i tamta jest pod tym tylko warunkiem powagą najwyższą, że
się opiera na Opoce. założonej przez Chrystusa i uwieńczonej przez tę żyjącą i ożywiającą głowę, którą jest Piotr,
sądzący i przemawiający przez usta swoich następców. Ale z chwilą, kiedy powaga soboru przyobleczonego w warunki,
czyniące go nieomylnym, wypowiada swe zdanie o dogmacie, o moralności, lub o fakcie jakim, z powyższymi dwoma
przedmiotami tak ściśle złączonym, iż naukowo od nich odłączyć się nie da, każdy wierny chrześcijanin ma obowiązek
sercem i usty wyznawać to, co sobór ekumeniczny postanowił.

Powyższe wyjaśnienie dosyć jasno wykazuje, że przede wszystkim w odbywaniu i we władzy soborów jest pewien pierwiastek
boski, który się udowadnia tymi samymi dowodami, co założenie i władza papiestwa i Kościoła nauczającego; a następnie,
że jest w soborach pewien pierwiastek z natury swej i z pochodzenia kościelny, przez kanony i prawa papieskie określony.
Tekstów tych praw nie przytaczamy, gdyż to zaprowadziłoby nas zanadto daleko, a przy tym, jako pochodzące od Kościoła a
często nawet od soborów, teksty te mógłby kto poddawać wątpliwościom i zarzutom, jakie stawiają samym soborom ich
przeciwnicy. Zanim tedy odpowiemy na te zarzuty zrobimy uwagę, że Biblia, jakkolwiek nie zawiera może akt właściwie
zwanego soboru, przechowuje nam jednak bardzo dokładne i szczegółowe wspomnienie takiego samego prawie zgromadzenia
soborowego, odbytego u kolebki chrystianizmu przez apostołów w imię Ducha świętego i Kościoła. (Dz. Ap. XV). Sobory
powszechne odbywane później szły już tylko za tym przykładem i tę samą rozwijały karność, tak iż zwoływanie tych
wielkich zgromadzeń biskupich w trudnych okolicznościach Kościoła można słusznie uważać za przywilej Stolicy
Apostolskiej, przyznany jej przez samo prawo boskie.

III. Cóż tedy poważniejszego przeciwstawiają tej nauce kościelnej o soborach?

1-o. Przeciwstawiają to, że sobory nie mają nic nadprzyrodzonego w swym pochodzeniu, a zatem i w swoich skutkach; że
zgromadzenia tego rodzaju są rzeczą czysto naturalną, jaką dostrzec możemy nawet w buddyzmie, a widzimy codziennie w
protestantyzmie i w innych wyznaniach, które się zgromadzają, by radzić nad szczegółami wiary i karności religijnej; że
jeśli bywają kongresy naukowe, polityczne, literackie i in., to muszą też być z tym samym tytułem i w tym samym celu
kongresy kościelne i katolickie; że chrystianizm, tak samo jak każde społeczeństwo świeckie, ma prawo zwoływać swe stany
generalne, ale ostatecznie to, co takie zgromadzenie postanawia, nie może posiadać siły obowiązującej na sumieniu, a
przypuściwszy nawet, że sobory mają powagę parlamentów w państwach konstytucyjnych, to i w tym razie zgromadzenie
następne może zawsze unieważnić lub odwołać postanowienia zgromadzenia poprzedniego.

Na te zarzuty odpowiadam, przypominając naprzód przykład apostołów, zwołujących sobór do Jerozolimy i oświadczających,
że cieszyć się tam będą łaską obecności Ducha św.: „Zdało się Duchowi świętemu y nam...” (Dz. Ap. XV, 28). Przypominam
dalej, że powaga soborów w istocie swej nie zależy wcale ani od ich pochodzenia, ani nawet od faktu zgromadzenia ich w
danym jakimś miejscu lub oznaczonym czasie, lecz od stałych i nieprzedawnionych praw papieża i episkopatu, nawet
rozproszonego po świecie: a przeto, nawet wówczas, gdybyśmy nie mogli przytoczyć powyższego faktu biblijnego, nawet
wówczas, gdyby Kościół, w zwoływaniu soborów ekumenicznych szedł za koniecznością natury czysto ludzkiej, nawet wówczas
gdyby naśladował zgromadzenia buddyjskie i bramińskie, nie mniej jednak zgromadzenia jego soborowe posiadałyby tę samą,
powagę, jaką on im nadaje. Wierni nie dlatego słuchają orzeczeń jakiegoś soboru, że one pochodzą od zgromadzenia
soborowego, ale dlatego, że pochodzą od Kościoła, a jeśli, jakeśmy-to poprzednio wyjaśnili, uroczyste zwoływanie,
obradowanie i orzekanie postanowień soborów ekumenicznych z natury swej wywołuje łatwiejsze przyzwolenie ze strony
sumienia i rozumu wiernych, to przecież nie stanowi ono nigdy głównej pobudki, najwyższego i zasadniczego powodu tego
przyzwolenia. A przeto system parlamentarny nie ma nic wspólnego z teorią soborów chrześcijańskich, i najwyższym jest
niepodobieństwem, aby w przedmiocie wiary istniała kiedykolwiek niezgodność pomiędzy jednym soborem a drugim; zaś w
zakresie karności i zarządu kościelnego mogą i powinny nawet zachodzić pewne zmiany - nie w punktach istotnych ustawy
chrystianizmu, lecz w szczegółach zastosowania tej ustawy i w środkach, jakich wymagają obyczaje i potrzeby każdego
wieku.

Zarzucają nam 2-o pewne niezgody, intrygi, gwałtowność mów a niekiedy i czynów, jakich smutny pamięć przechowała nam
historia soborów; przypominają nam hałaśliwe polemiki, do jakich pobudził i jakich nieraz bywał widownią ostatni sobór
ekumeniczny; i z tego powodu pytają nas, co za nadprzyrodzony i boski pierwiastek mogą posiadać takie zgromadzenia i co
za zaufanie może mieć do nich lud chrześcijański? - Odpowiadamy na to, że właśnie lud chrześcijański miał zawsze w
najwyższym stopniu tę ufność do soborów, jaką nieprzyjaciele nasi uznają za niemożliwą i że ją miał dlatego, iż pośród
opłakanych niedoskonałości ludzkich lud chrześcijański umiał zawsze rozróżnić działanie boskie, które pomimo wszystkiego
prowadzi swe dzieło i opiekuje się duszami – działanie tym bardziej uderzające i pocieszające, im bardziej otoczone bywa
grubymi ciemnościami. Boć istotnie nie wolno nigdy tracić z oczu tych pierwiastków, z jakich podobało się Chrystusowi
Panu zbudować swój Kościół, tj. ludzi, a jakkolwiek ci ludzie są kapłanami, biskupami i papieżami, to przecież nie
przestają oni myśleć i działać jako ludzie. Wszak byłby to cud nadzwyczajny albo raczej byłoby to najzupełniejsze
unicestwienie naszego swobodnego i wolnego istnienia tu na ziemi, gdyby Bóg uczynił duchowieństwo bezgrzesznym;
znakomite powody miał Bóg do tego, aby inaczej uczynić, a od nas zależy nie dać się porwać sofizmatowi, który z grzechu
człowieka lub z niedoskonałości jakiegoś zgromadzenia wnioskuje o błędności jego nauki. Nic dziwnego przeto, jeśli
członkowie jakiegoś soboru ulegają niekiedy słabościom i namiętnościom ludzi sobie współczesnych, ponad których przecież
bezstronna historia stawia ojców soborowych nieskończenie wyżej. Nic dziwnego, że niekiedy sprawiedliwość i prawda
spotykają zaporę w Kościele zgromadzonym, jak ją spotykają w Kościele rozproszonym. Ale przede wszystkim nic nie
upoważnia do głoszenia, że ani w jednym ani w drugim Kościele nie istnieje żadna powaga nadprzyrodzona i żadne prawo do
prowadzenia dalej zbawczego zadania Chrystusa - Odkupiciela ludzi i założyciela Kościoła (ob. art. Duchowieństwo).

3-o. Przeciwnicy soborów chcą wykazać ich czysto ludzki charakter przez ten fakt potrójny, że wiele soborów - i to
najdawniejszych - było zwoływanych, prowadzonych i zatwierdzanych przez cesarzy. Od dawna już starannie zbadano i do
właściwego znaczenia sprowadzono te fakty 3) - Jeśli niektórzy cesarze mieszali się do pierwszych soborów, nie działo
się to nigdy bez jakiegoś nadużycia i bez jakichś szkód, mądrze tolerowanych przez Kościół z obawy gorszych następstw, a
przy tym nie obywało się to bez pewnych słusznych powodów, wynikających ze znakomitych a niekiedy nieodzownych usług,
jakie Kościół otrzymał lub o jakie starać się musiał ze strony tych panujących. I rzeczywiście, cesarskiego zwoływania
soborów nie uważano nigdy za konwokację główną i kanoniczną; Rzym i biskupi mogli ją przyjmować z wielkim poszanowaniem,
ale nie brano jej nigdy za równą konwokacji papieskiej, która sama jedna wystarczała do prawnego odbywania soboru
powszechnego; papieżowi też - i nikomu więcej - wprost lub pośrednio były poddane zawsze sobory ekumeniczne. Co się zaś
tyczy przewodniczenia na soborach, to Sobór Chalcedoński wyraźnie powiada, że ono należy do papieża, jako zwierzchnika
czyli głowy całego zgromadzenia, i że przyznawano je cesarzowi jedynie z powodu przyzwoitości i dla zabezpieczenia
porządku. Co do potwierdzania przez cesarzy zgromadzeń ekumenicznych, to miały one na celu zapewnienie tym ostatnim
poparcia i wykonania ich postanowień przez przedstawicieli władzy państwowej, jakoteż wcielenie orzeczeń soborowych do
praw państwowych.

4-o. Zarzucają nam wreszcie pewną niezgodność zdań o ekumeniczności niektórych soborów, uważanych przez jednych za
powszechne, a przez innych za partykularne, i zapytują tryumfująco, jakim sposobem wiara katolicka wydobyć się może z
takiego kłopotu. Otóż wyjaśnienie tego zarzutu jest bardzo łatwe, a kłopot, o jakim tu mowa, nie ma żadnego znaczenia.
Sobory o wątpliwej ekumeniczności są bardzo nieliczne, a dogmatyczne ich postanowienia albo się już znajdują w innych
orzeczeniach najzupełniej pewnych, albo też nie obowiązują na sumieniu dopóty, dopóki trwa poważna wątpliwości co do ich
rzeczywistej wartości. Naukowe zatem orzeczenie o spornych punktach należy do teologii a ostateczna decyzja do Kościoła:
dopóki zaś ta nie nastąpi, dopóty orzeczenia soborowe pozostają watpliwymi; jak się zaś względem nich zachować,
powiedziano w art. Orzeczenia soborowe.

5-o. Zarzuty, dotyczące stosunku papieża do soboru ekumenicznego, rozbieramy w artykułach, poświęconych papiestwu; tu
dla braku miejsca nie możemy wchodzić w niezliczone a nie zbyt zajmujące szczegóły, wyniknąć mogące z badania każdego po
szczególe soboru dawniejszego lub nowszego; po szczegóły tych zagadnień odsyłamy czytelnika do pisarzy specjalnych, do
historyków i teologów.

(Ob. Palmieri. De Romano Pontifice; - Hurter, Theologia ge-neralis, tr. 2 de Ecclesia; - Hefele, Konciliengeschichte,
Wstęp. (Jest tłum. franc); - Heinrich, Dogmatik, t. II; - Seheeben, art. Koncylia, we fryburskim Kirchenlexicon; i t.
d.)

Przypisy:

1) Ob. bulle konwokacyjne Soboru Trydenckiego w r. 1542 i w 1560, bullę konfirmacyjną z r. 1564, a zwłaszcza bullę
zwołującą Sobór Watykański w r. 1868, jak również dwa listy Apostolskie, w tymże roku wydane do protestantów i w ogóle
do nie-katolików.

2) Ob. Conc. Vatic. Sess. IV. c. 3.

3) Prw. Thomisinus. Dissertatio 3 et 10 in concilia.
