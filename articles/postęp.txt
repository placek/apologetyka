Postęp

x. dr Jules Didiot

Wyraz nowy, choć rzecz stara jak świat, oznaczać ma doskonalenie się w porządku moralnym i materialnym.

Postęp biorą w podwójnym znaczeniu: ścisłym i ogólnym. Pierwsze niniejszej wagi, które tu pomijamy milczeniem, rozumieć
należy o poszczególnym doskonaleniu się rozmaitej kategorii rzeczy. Drugie, którym się zajmujemy, obejmuje wszelkie
doskonalenie się i rozwój w ogólności. Z punktu widzenia katolickiego postęp ma w sobie dwa warunki istotne: l-o całość
i 2-o harmonię między rzeczami stworzonymi, których używanie ma sobie dane od Boga człowiek. Jeżeli bowiem rozwija się
coraz więcej rozum, a wiara - nie; jeżeli ciało, dusza - nie; jeżeli jednostki, a rodziny i społeczeństwa - nie, jednym
słowem, jeżeli tylko co przyrodzone ulega postępowi, a nadprzyrodzone pozostaje na dawnym miejscu, - nie nazwiemy tego
postępem. Ciało będzie szło za postępem, ale ze szkodą duszy, rozum ze szkodą wiary, natura z uszczerbkiem dla łaski,
władza świecka przeciwko bożej; wtedy harmonia i równowaga, ustanowiona przez samego Boga w Jego jednym wielkim dziele
zostanie naruszona, jedne części składowe będą rosły, ale kosztem innych. Postępu prawdziwego wtedy nie ma.

II. Zarzucają Kościołowi, że katolicyzm jest nieprzyjacielem postępu albo przynajmniej nie sprzyja jemu. Na to
przytaczamy odpowiedź obecnego papieża Leona XIII. „Nieznośna to potwarz na Kościół mówić, że patrzy niechętnie na
wszelki postęp w społeczeństwie ludzkim i odtrąca z góry, co umysł człowieka, może wytworzyć. Bez wątpienia Kościół
potępia wiele nierozsądnych zdań, potępia również zdradzieckie podstępy tych, co sobie zakładają oderwanie się
dobrowolne od Boga. Ale ponieważ wszelka prawda pochodzi od Pana Boga, więc Kościół we wszystkim, co prawdę odkrywa,
chce widzieć odcień myśli Bożej. W naturze nie wszystko stwierdza naszą wiarę w naukę objawioną, niema nic, coby nam ją
zachwiać mogło, - stąd gdy wszelka odkryta jakaś prawda skłania nas do znajomości i chwały Bożej, Kościół z radością
przyjmuje każdy owoc nauk, i zwykłym porządkiem sprzyja rozwojowi nauk przyrodniczych, jak wszelkich innych. Przy
zgłębianiu takowych, kiedy się zdarzy wynalazek jakiś, nie gani go, chociażby wynalazek ten miał na celu wyłącznie
uprzyjemnienie, czy wygodę życia doczesnego. Nie znosi Kościół lenistwa ducha ludzkiego, stąd się domaga pracy i
udoskonalania ducha, dodaje odwagi, podnieca do pracy nad sztukami, a zawsze kierując wszystko do prawdziwego dobra, nie
chce tego, aby rozwój umysłowy odwracał człowieka od Boga i rzeczy Bożych.” (Encykl. Immortale Dei z d. 1 Listopada 1885
r.).

III. I przeciw tej odezwie Ojca świętego, która jest wyrazem zdania poprzedników jego i całego Kościoła współczesnego,
nie brak opozycji.

l-o Kościół, mówią przeciwnicy, postępu nie lubi, bo się boi skutków jego, to jest ciekawości umysłu, dążenia do
poszukiwań, wolnego badania i metody pozytywnej, które się niekorzystnie odbiją na rzeczach nadprzyrodzonych, zagładę
zapowiadając starej metafizyce, a na miejsce scholastyki wznosząc naukę nowożytną.

2-o Postęp jest ideałem wolnomyślnych, jeżeli już nie rewolucyonistów; jakże więc Kościół może go aprobować?

3-o Postępowi głównie zawdzięczają swoje istnienie: szczęście, bogactwo, rozkosz, używanie, - Kościół odrzuca skutki,
musi więc i przyczynę odrzucić.

4-o Postęp nie może się pogodzić z dogmatami niewzruszonymi, z charakterami skamieniałymi i ubezwładnionymi, ze
Sakramentami tajemniczymi i z praktykami katolickimi, które wszelkiej pozbawiają samodzielności i hartu.

5-o Wychowanie katolickie nie cierpi postępu, bo ludzi spycha w tył aż do wieków średnich.

6-o Jakiż postęp moralny widzimy w łonie Kościoła, jakiegobyśmy po za nim nie znajdowali?

7-o Tak okrzyczany środek spowiedzi, kierownictwa duchownego - wcale nie stawia narodów katolickich w pierwszym rzędzie,
- toż samo powiemy o Komunii św.

8-o Religia, która wzdycha za światem wątpliwym zagadkowym, nie lubi prawić o postępie.

9-o Pius IX w Syllabusie z góry potępił to zdanie, że papież ma się stosować do postępu cywilizacji współczesnej.

IV. Na te zarzuty dajemy taką odpowiedź.

l-o Na wielu miejscach tego Słownika wykazaliśmy, iż Kościół pochwala ciekawość umysłu i dążenie do poszukiwań, tylko
wyskoków nagannych nie lubi. Inteligencja człowieka bowiem ma swoje granice, których przekraczać nie powinna. Wolne
badanie wobec objawienia Bożego, wobec orzeczeń takich powag, które mają prawo do tego, aby ich słuchano, nie jest
zgodne ani z rozumem ani z moralnością. Metoda pozytywna jest dobra, ale nie do każdego rodzaju prawdy przydatna.
Kościół bardziej niż ktokolwiek gardzi przesądem, - ależ tym przesądem nie jest świat niewidzialny, duchowy,
nadprzyrodzony. Stara metafizyka chrześcijańska pomijając szczegóły drugorzędne, zachowała całą swoją gruntowość w
częściach głównych, - nauki nowożytne codzień coś nowego wykazują na jej korzyść. Scholastykę można prostować,
uzupełniać wzmacniać, ale wywrócić ją zupełnie lub czym innym zastąpić nie można.

2-o Wolnomyślni i rewolucjoniści wytwarzają sobie o postępie fałszywe pojęcie, fałszywy ideał: Kościół tego nie chce.
Ale jest postęp, który pochodzi od Boga i do Boga zmierza i wszystko pociąga ku temu celowi wspaniałemu i godnemu
uwielbienia. Tego postępu Kościół jest przyjacielem, strzeże go i nie pozwala, aby się weń wcisnęło zepsucie jakie.

3-o Aby się w imię postępu niesprawiedliwie bogacić, bezecnych rozkoszy szukać, albo dobra doczesne trwonić: na to ani
Jezus Chrystus, ani apostołowie, nawet rozumni ludzie, nie filozofowie, zgodzić się nie mogą. Co innego kiedy źródło
tych rzeczy będzie czyste, używanie rozsądne, cel godziwy, - wtedy Kościół je uzna i przyjmie jako przedmiot postępu.
Anatemy, jakie niekiedy rzucał, były zwracane przeciw nadużyciom i występkom, popełnianym z okazji dążenia za postępem.
Dowodem tego są zawsze jedne i te same nauki tak z dziedziny teologii spekulatywnej jako i praktycznej, które normują
zapał ducha ludzkiego. I rzecz szczególna, te właśnie nauki sprzyjają bardziej dobrobytowi ludzkiemu, aniżeli
najpiękniejsze rozprawy o postępie. Faktem jest, na który zwraca uwagę ekonomista Le Play, że przestrzeganie przykazań
Boskich, o co chodzi Kościołowi, wpływa na pomyślny stan jednostek, rodzin i narodów. Tak więc Kościół nie lęka się
postępu jako przyczyny, z której powstaje szczęście, dobrobyt, dostatki. Lęka się, jak każdy zdrowo myślący, nadużywania
tego pojęcia „postęp.”

4-o Stałość dogmatów naszych, sama w sobie niewzruszona, stosowana do pojęć i życia ludzkiego, postępowi wciąż ulega.
Naprzód wciąż się katolikom przypomina, że nie mają stać na jednym miejscu, lecz zawsze dążyć do doskonałości „jako
Ojciec ich doskonały jest.” Sakramenty święte, praktyki religijne katolickie mają zadanie naprawić poprzednie zboczenia,
a kierować na lepszą drogę. Co tu jest niezgodnego z postępem? Wszak postęp niema być wywrotem zamieszaniem, rewolucją,
ale rozwijaniem logicznym, roztropnym, stałem doskonałości raz nabytej. Pojęcie nowoczesne o postępie i pojęcie
katolickie o doskonałości są identyczne, - jeżeli zaś pojęcie to inaczej tłumaczy sobie świat, to powodem jest złe
zrozumienie postępu.

5-o Wychowanie, na gruncie katolickim oparte, tak sprzyja postępowi, że możemy bez przesady twierdzić, iż w ciągu
osiemnastu wieków, jeżeli był kiedy jaki postęp na świecie, to tylko dzięki temu wychowaniu, a dzisiaj ludzie prawdziwie
postępowi rekrutują się z katolików Co do postępu, niezgodnego ze zdrowa filozofią i teologią, to już bez wątpienia
wychowanie katolickie nie ma z nim nic wspólnego i mieć nie może. Tak wysławiane wieki średnie miały swoje ujemne
strony, których nie chcemy naśladować i, gdyby nie Kościół, doszliby do pogaństwa i barbarzyństwa. Dowody tego aż nadto
bijące w oczy mamy pod ręką. Dokąd doprowadziła już swoich zwolenników filozofia racyonalistowska? Do czego przemysł
materyalistowski popycha warstwy pracujące? Nie Kościół zatem jest przyczyną wstecznictwa, ale jego przeciwnicy.

6-o Chcąc ocenić postęp moralny na łonie Kościoła Rzymskiego trzeba porównać Kościół katolicki ze sektami, które się od niego oderwały, pamiętając jednak, że

a) wady i strony ujemne jednostek nie są wypływem zasad Kościoła, ale tym zasadom są przeciwne;

b) dobre strony sekciarze mieli i wtedy, kiedy się odłączali od Kościoła, mogli więc je przechowywać przez długie wieki,
a kiedy znów chcą wrócić do Kościoła, objawiają w sobie również wiele dobrego:

c) ludy jedne z natury są gwałtowne, namiętności w nich wiele, inne ciche i spokojne;

d) co innego jest rząd państwowy, który wpływ na ludzi wywiera dobry lub zły, co innego zaś religia.

Zrobiwszy takie rozróżnienie, ujrzymy, że w katolicyzmie pobudka główna - chwała Boża i zbawienie ludzi - wywołuje taki
ruch umysłów, który ani rozmiarami, ani siłą wewnętrzną, ani stałością, podobnego sobie w sektach akatolickich nie
znajdzie. Literatura, filozofia, teologia, sztuki piękne, dobroczynność publiczna i prywatna od początku ery
chrześcijańskiej przyczyniły się w sposób nie do opisania do dobrobytu materialnego i moralnego ulepszenia, dodały
prawdy, piękna, bogactwa myśli, - a wszystko to jest owocem nauki katolickiej. Odsyłamy czytelnika w tej kwestii do
artykułu Kościół i Papiestwo, nie chcąc się powtarzać. Jeszcze raz tylko powiemy, że prawdziwy postęp bierze życie od
Papiestwa.

7-o Kto rozumie dobrze różnicę, jaką kładziemy w przytaczanych dotąd argumentach co do nauki Kościoła i jednostek
odstępujących od niej, temu jasnym będzie dalej, że spowiedź i kierownictwo duchowe są to zjawiska wielkiej wagi, ściśle
związane z prawdziwym postępem. Mędrcy starożytni, a zwłaszcza Pitagoras, już uznawali ich konieczność. Anglikanie i
lutrzy żałują, że znieśli sakrament pokuty. Odsuńmy nawet na bok nadprzyrodzony pierwiastek sakramentu, - to pozostanie
jeszcze: badanie sumienia, wstyd albo żal, mocne postanowienie, - obok tego wyznanie winy, szukanie rady; - to wszystko
zaś czyż mało przyczynić się może do moralnego postępu chrześcijanina i obywatela? Postęp moralny jest nie tylko rzeczą
najgłówniejszą, lecz też warunkiem sine qua non, bo bez niego postęp intelektualny, ściśle naukowy, materialny rozpłyną
się pod powiewem namiętności, największych wrogów postępu osobistego i społecznego. Ambicja, niewstrzemięźliwość,
rozpusta, próżniactwo i inne występki nie pozwolą iść naprzód. Któż więc lepiej od spowiednika i przewodnika duchownego
może te przeszkody usuwać a umysł i wolę podnosić na wyżyny im właściwe? Niech się to nie wydaje marzeniem patrzącemu
powierzchownie na rzeczy, aby ludy co się nie spowiadają, były jeżeli nie więcej warte od tych, co spowiedź praktykują,
to przynajmniej aby na jednym poziomie stały. Zwodnicze są to pozory, bo zepsucie szerzące się wśród jednostek, rodzin,
społeczeństw nurtuje głęboko, czasami wyleje się, jak rzeka wezbrana, i prędzej czy później pochłonie wszystko. Dowody
na to są, doświadczenia przebywane za Oceanem, po za kanałem la Manche, na Wschodzie i w naszym własnym kraju. Dodajmy,
że na grzechy skryte niezmiernie liczne, które sprzeciwiają się postępowi jednostek i społeczeństw, niema innego
lekarstwa prócz spowiedzi. Pastorowie protestanccy, nieświadomi wewnętrznego stanu ludzi, nie mogą sądzić o tej ważnej
sprawie, lecz spowiednicy i kierownicy sumień aż nadto dobrze ją znają.

Komunia eucharystyczna, byle przyjęta w czystości duszy z pobożnością, podług wskazówek teologów i ascetów nie tylko
wzmacnia niepostrzeżenie dla oka nadprzyrodzone życie łaski uświęcającej i cnoty wlane, lecz też skutki swe objawia w
uczynkach i postępkach zewnętrznych. Atmosfera rodziny i społeczności, pozostającej w ciągłym zetknięciu z Eucharystią,
jest nieskończenie różna od atmosfery światowej, - żywsza, czulsza, przyjemniejsza. W tym względzie ciekawe są studia
biografów osób świętych, które przez częstą Komunię św. dochodziły do wysokiej doskonałości, szczególniej tych mężów,
którzy, z herezji lub występku powstawszy, szli drogą życia kościelnego.

Życie religijne sekt różnych, życie czysto psychologiczno-racjonalistyczne, (nie mówimy już o czysto zwierzęcym -
materialnym), nie ma w sobie nic wspólnego z tym życiem, jakie się rozwija w sferze podniosłej ascetyki i mistyki
katolickiej. Mowy więc o postępie być nie może w warunkach życia naszych przeciwników; jest tam upadek i degradacja
umysłu.

8-o Myśli o Bogu, o życiu przyszedłem nie tylko nie są przeszkodą do postępu, lecz owszem pobudzają do niego, wskazując
cel nieskończenie podniosły i nagrodę po śmierci. Najwięksi uczeni powagi, zarówno w naukach nowożytnych, jak i w
starożytnych, wszyscy byli ludźmi gruntownie religijnymi. Ateizm i niewiara wpływ mają na postęp, ale w znaczeniu
ujemnym, to jest w znaczeniu rozwoju zmysłowości i zgnilizny moralnej.

9-o Zdanie 80-te, w Syllabusie potępione, brzmi tak: „Papież ma się zgodzić i iść w parze z postępem, jako też z wolną
myślą i cywilizacją współczesną.” - W postępie, w wolnym myśleniu, w cywilizacji nowej są dobre i złe strony. Czy więc
papież ma się godzić na te dobre? w takim razie niesłusznie go oskarżają, że postępu nie chce. Czy ma przyjąć te drugie?
jest to wymaganie, aby zdradził swój obowiązek. A więc słusznie potępione zostało przez Piusa IX zdanie o stanowisku,
jakieby wolnomyślni chcieli, by zajął papież, i rzucane na nie anatema nie dowodzi, by Kościół.

