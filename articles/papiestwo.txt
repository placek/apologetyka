Papiestwo

x. dr Jules Didiot

Nazwa papież, papa, oznacza w języku greckim ojca; stąd papiestwo znaczy tyle co ojcostwo, ojcostwo widzialne, przez
Chrystusa Pana ustanowione dla zarządu nadprzyrodzoną Jego rodziną, Jego Kościołem widzialnym. Ponieważ zaś w Kościele
tym wykonywa się to ojcostwo trzema sposobami i w trzech stopniach - przez Najwyższego Pasterza, przez biskupów, przez
kapłanów, - stało się przeto, że nazwę papieża nadawano - nie tylko najwyższemu Pasterzowi, Papieżowi wielkiego Rzymu,
lecz także innym biskupom, a nawet zwykłym kapłanom. Ale na Zachodzie nazwa ta dziś i od wielu wieków zastrzeżona
została samemu tylko biskupowi rzymskiemu, ojcu ojców i pasterzowi pasterzy. Papiestwo zatem, w znaczeniu, jakie mu tu
nadajemy, jest-to urząd, nadprzyrodzonym sposobem powierzony biskupowi rzymskiemu.

II. Wszystko co mamy do powiedzenia o papiestwie, streszczamy w czterech zdaniach, które będą przedmiotem czterech
rozdziałów niniejszego artykułu:

l-o Chrystus ustanowił swój Kościół na osobie apostoła św. Piotra, jako na podwalinie, i pod władzą jego, będącą władzą
prawdziwego monarchy duchowego;

2-o Chrystus chciał, aby to znaczenie św. Piotra było wieczne w Kościele, i przyznał je na zawsze biskupom rzymskim,
papieżom, prawym następcom św. Piotra;

3-o urząd św. Piotra i jego następców, odnośnie do zarządu Kościołem, jest urzędem prawdziwego prymatu;

4-o tenże sam urząd, odnośnie do nauczania Kościoła, jest urzędem nieomylnym.

§ I. Św. Piotr i Kościół Chrystusów.

I. Odnośnie do tego pierwszego punktu posłuchajmy autentycznego orzeczenia samego Kościoła na Soborze Watykańskim (Sess.
IV, przedm. i roz. I): „Ażeby episkopat pozostawał jednym i nierozdzielnym i ażeby przez tę jedność biskupów ogół
wszystkich wiernych był zachowany w jedności wiary i społeczności, Chrystus Jezus ponad innymi apostołami umieścił
błogosławionego Piotra i na nim osadził wiecznietrwały pierwiastek i widzialną, podwalinę tej podwójnej jedności, aby na
jego trwałości pobudować świątynię wieczną, i aby na sile jego wiary wznosiła się wspaniała budowa Kościoła, mająca
sięgać aż do nieba” (Leo Mag. Serm, 4, al. 3, cap. 2, in die natalis sui). „Nauczamy przeto i orzekamy, zgodnie ze
świadectwem Ewangelii, że Chrystus Pan bezpośrednio i wprost przyobiecał i udzielił błogosławionemu apostołowi Piotrowi
prymat jurysdykcyi nad całym Kościołem bożym. Do samego bowiem tylko Szymona, do którego przedtem był powiedział, że
będzie się nazywał Cephas, i od którego otrzymał wyznanie: Tyś iest Chrystus Syn Boga żywego, powiedział Pan te
uroczyste wyrazy: Błogosławionyś iest Simonie Bariona, bo ciało y krew nie obiawiła tobie, ale Ociec móy, który iest w
niebiesiech. A ia tobie powiadam, iżeś ty iest opoka, a na tey opoce zbuduię Kościół móy, a bramy piekielne nie zwyciężą
go. Y tobie dam klucze królestwa niebieskiego, a cokolwiek zwiążesz na ziemi, będzie związane y to w niebiesiech, a
cokolwiek rozwiążesz na ziemi, będzie rozwiązane y w niebiesiech. (Mat. XVI, 16-19). „Samemu też Szymonowi Piotrowi
Chrystus po swym zmartwychwstaniu powierzył władzę najwyższego pasterza i przewodnika całej owczarni, gdy rzekł: „Paś
owce moie, paś baranki moie” (Jan XXI, 15-17).

Ponieważ dogmatyczny powyższy wykład omawianej prawdy zawiera dowody z Pisma św. wyjęte, przeto niema potrzeby ponawiać
tu dowodów biblijnych; ograniczymy się przeto tylko na uwadze, że na poparcie tej prawdy mamy najstarsze i
najautentyczniejsze dowody historyczne, które aczkolwiek może mniej rozwinięte, niżby się pragnęło, nie mniej jednak są
silne i wyraźne. Przypominamy mianowicie dekret pp. Stefana I przeciw heretykom nowochrzczeńcom, dekret pp. Gelazego na
synodzie rzymskim r. 494, list pp. Leona IX do cesarza Michała Cerularyusza, potępienie drugiego zdania Marsyliusza z
Padwy przez pp. Jana XXII, potępienie siódmego zdania Jana Husa przez Sobór Konstancyeński i pp. Marcina V, i wreszcie
potępienie zdań następujących, przedstawionych Inkwizycji rzymskiej za panowania Innocentego X: „Św. Piotr i św. Paweł
są to dwaj zwierzchnicy Kościoła, którzy w nim stanowią jedną tylko głowę; są to dwaj przywódcy i najwyżsi zwierzchnicy
Kościoła katolickiego, najściślejszą jednością ze sobą złączeni; są to dwie głowy Kościoła powszechnego, prawdziwie
bosko w jedną złączone; są to dwaj najwyżsi pasterze i przełożeni Kościoła, jedyną jego głowę stanowiący.” Zdania te
były osądzone i jako heretyckie uznane „w tym znaczeniu, że głoszą zupełną równość pomiędzy św. Piotrem i św. Pawłem,
bez żadnego podporządkowania i poddania tego ostatniego pod powagę tamtego, w zakresie władzy najwyższej i w zarządzie
Kościołem powszechnym.” Naukę, zawartą w powyższych aktach papieskich potwierdza w sposób najoczywistszy bardzo wyraźna
i stała tradycja Ojców Kościoła, teologów i egzegetów.

II. Pomimo to jednak, ze strony protestantów i jansenistów, racjonalistów i regalistów zarzuca się:

l-o że Chrystus nie zamierzał czynić Kościoła swego tak jednym, jak to Rzym sądzi i naucza;

2-o że Piotr święty w kolegium apostolskim nie miał tego przeważającego znaczenia najwyższego zwierzchnika, prawdziwego
monarchy;

3-o że przydomek jego, Cephas czyli opoka, jest tylko nie zbyt pochlebną aluzją do jego upartego charakteru, i nic
więcej;

4-o że Chrystus oświadczył, iż zbuduje Kościół nie na osobie Piotra, ale co najwyżej na wierze jego i na wierze innych
apostołów w bóstwo Chrystusowe;

5-o że bramy piekielne jeśli nie mogły przezwyciężyć tej wiary, to przecież przemogły samego Piotra, który zdradził
swego mistrza i który przeto nie był ową nieporuszoną opoką Kościoła;

6-o że władza związywania i rozwiązywania zarówno udzielona została innym apostołom jak św. Piotrowi, że zatem oni mają
tak samo jak on klucze królestwa niebieskiego i że tak samo jak on są pasterzami baranków i owiec;

7-o legendowe zatem przywileje, jakie Piotrowi później nadawano, są czystym wymysłem, jeśli nie jego osobistej
wyobraźni, to przynajmniej wymysłem ambitnych papieży, lub kapłanów, pragnących wywyższenia swych miast Antiochii,
Aleksandrii lub Rzymu, wreszcie samych nawet wiernych, oczarowanych jeśli nie uwiedzionych historią, przyznać trzeba,
bardzo ciekawą tej tak dziwnej a tak pociągającej osobistości apostolskiej.

III. Odpowiadamy:

1-o Udowodniliśmy w artykule Kosmos, że Kościół katolicki jest prawdziwą i silną jednością, która czyni zeń jedno jedyne
społeczeństwo, jedną jedyną budowę moralną i nadprzyrodzoną. Sam przeto pierwiastek tej jedności powinien być bardzo
silny i bardzo realny; a tym właśnie pierwiastkiem jest sama osoba Szymona, Syna Janowego, który jest Cephas czyli
Piotr, najzupełniej określony samymi słowami Chrystusa Pana, i jedynie przez Niego oznaczony w dwóch znanych tekstach
biblijnych, które tu przede wszystkim mamy przed oczyma. (Mat. XVI, 16, 17; Jan XXI, 15—17).

2-o Jakkolwiek Piotr św. został po innych apostołach zaliczony do grona apostolskiego, to przecież naprzód otrzymał od
Mistrza bardzo znaczący przydomek Cephas, Petrus, Opoka (Jan I, 42). Aczkolwiek nie jest najbardziej umiłowany,
otrzymuje wszakże od tej chwili pierwsze miejsce w rzędzie apostołów, przyznawane mu przez nich wszystkich, jak świadczy
Ewangelia, zarówno przed jak po śmierci i zmartwychwstaniu Zbawiciela. Jeśli może Cephasowi opiera się Paweł w
przedmiocie karności kościelnej odnośnie do zwyczajów żydowskich, to z pewnością tegoż Piotra idzie szukać w
Jerozolimie, aby pod sąd jego poddać swe apostolstwo i swe głoszenie Ewangelii. Chociaż obecność św. Jana Mniejszego w
Jerozolimie, gdzie jest on pierwszym biskupem, dosyć go uwydatnia w dziejach pierwszych lat po Zesłaniu Ducha św., to
niemniej jednak Piotr pozostaje głównym apostołem, a nawet księciem apostołów; okazują to wyraźnie Dzieje Apostolskie,
napisane przez św. Łukasza, każdemu, kto systematycznie zamykać nie chce oczu na światło prawdy.

3-o Przydomek Cephas w żadnym razie nie może mieć znaczenia ubliżającego, ani w chwili, kiedy Jezus mu go przyznaje, ani
gdy mu go przypomina, wskazując nań jako na podstawową opokę, mającą dać Kościołowi jedność, spoistość, trwałość.
Zresztą, charakter Szymona Piotra żadną miarą nie zasługiwał na taką ocenę: nie ma on wcale nieugiętości i twardości
opoki; jest-to charakter raczej kochający, porywczy, gorący, szlachetny, i naturalnie cokolwiek słaby.

4-o Dosyć będzie powołać się na tekst biblijny: „Ty iesteś opoka, a na tey opoce zbuduię Kościół móy,” aby się
przekonać, że owym fundamentalnym kamieniem Kościoła nie jest ani wiara Piotrowa, ani boskość Chrystusa, ani wspólna
wiara Piotra i apostołów w tęż boskość, lecz formalnie i jedynie jest nim osoba Piotra; miał on być nazwany Opoką
(Vocaberis Cephas (Jan I, 42), i rzeczywiście tak nazwany został (tu es Petrus Mat. XVI, 16), albowiem Chrystus zbudował
na nim Kościół, jakby na jakiejś opoce (tu es Petrus et super hanc petram etc). Gdyby zaś wiara Piotra lub wiara innych
apostołów była owym kamieniem, przeznaczonym do dźwigania budowy Kościoła, wówczas powyższe słowa Chrystusa byłyby
niezrozumiałe i niemądre. A jakkolwiek niektórzy ojcowie Kościoła, niektórzy egzegeci katoliccy, chcieli obok naszego
tłumaczenia, opartego na zdrowym rozumie i tradycji, podawać inne, bardziej wyszukane i subtelne, to jednak nigdy nie
myśleli przeczyć pierwszego tłumaczenia, lecz pragnęli tylko mniej lub więcej udatnie uzupełnić prostą i jasną prawdę.

5-o Wówczas gdy św. Piotr upadł, gdy się zaparł swego Mistrza, nie był jeszcze zwierzchnikiem Kościoła, urzędem tym
bowiem obdarzony został dopiero po zmartwychwstaniu Pańskim, i gdy mu Chrystus powiedział: „Paś owce moie, paś baranki
moie.” Nie miał jeszcze wówczas tej łaski stanu, mającej nie dopuścić zdrady Kościoła przez odłączenie go od prawdy i
dobra, objawionego przez Boga. I rzeczywiście, nie potrzebował jeszcze wówczas tej łaski, tej nadprzyrodzonej asystencji
boskiej, gdyż działał wtedy jako osoba prywatna, nie zaś jako zwierzchnik Kościoła, mający prawo rozkazywać wiernym i
rządzić nimi. Zresztą, nawet już po ostatecznym objęciu tego wzniosłego urzędu, Piotr mógłby był upaść w grzechy
osobiste ciężkie, a tym samem jeszcze nie zatracić swej nadprzyrodzonej siły węgielnego kamienia Kościoła; gdyż
udzielona mu asystencja boska rozciąga się tylko do czynów jego władzy i do sprawowania takowej; po za tym asystencja
rzeczona nie czyni go bezgrzesznym i nieomylnym; a jeśli, jak to w przeważnej większości nauczają teologowie. Piotr św.
został umocniony w łasce od chwili objęcia swego najwyższego urzędu, stało się to nie gwoli tego urzędu, lecz jedynie
gwoli apostolstwa, które mu było wspólne z innymi apostołami, i które im udzielało tenże sam przywilej bezgrzeszności. A
przeto, w historii życia św. Piotra nic nie upoważnia do mówienia, że zbywało mu na tej trwałości, jaką Chrystus Pan
przypisuje podstawie i podwalinie Kościoła.

6-o Prawda, że, Chrystus Pan wszystkim apostołom razem nadał władzę związywania i rozwiązywania (Mat. XVIII, 18), ale
przedtem powierzył ją był Piotrowi osobiście (Mat. XVI, 19), wskazując tym sposobem pierwszeństwo Piotra w posiadaniu i
używaniu tej władzy. Nadto zauważyć trzeba, że klucze królestwa niebieskiego, to znaczy oczywiście władza najwyższa w
monarchii kościelnej, powierzone zostały samemu tylko Piotrowi; że jemu jedynie przyznany został przymiot i urząd opoki
Kościoła; że jemu samemu nakazuje Chrystus paść baranki i owce, to znaczy całą owczarnię swoją. Jeśli zatem władza
związywania i rozwiązywania, władza kluczów, władza pasterska, władza podtrzymywania Kościoła i utrzymywania go w
jedności, należy do wszystkich apostołów, to zawsze pod powagą Piotra z podporządkowaniem innych pod jego pierwszorzędną
godność, i w jedności wiary oraz kultu, którego on jest centrum.

7-o Wobec najwyraźniej szych faktów nie może się ostać teoria, podług której przywileje św. Piotra miałyby być wytworem
jego własnej gorącej wyobraźni, ambicji następców jego w Rzymie, pewnych duchownych próżnego ducha, i wiernych,
pociągniętych naiwnym uwielbieniem dla świętego. Przede wszystkim wiemy z Ewangelii, że gdyby Piotr mógł mieć jakieś
ambitne pragnienia w epoce umysłowego i moralnego urabiania go przez Mistrza, to z jednej strony czujność i energia
Zbawiciela, a z drugiej rychło pobudzona zazdrość Dwunastu wystarczałyby aż nadto do stłumienia tych pragnień. Wszelkie
znów nadużycie przywilejów po Wniebowstąpieniu Pańskim jest jeszcze bardziej niemożliwe. Z natury swej nie był on ani
najzdolniejszy, ani najbardziej wykształcony, ani najbardziej pociągający z całego grona apostołów. Taki Jakub, Jan,
Paweł, oparliby mu się i silnie i zwycięsko. A może następcy jego mogli go wywyższać ku własnej korzyści? Czyż mogli
tego dokonać w ciągu trzech wieków prześladowania i katakumb, wobec Ewangelii tak jasnej, wobec tradycji tak niedawnych,
wobec współzawodników, którzy nie omieszkaliby tego wykryć i tajniki tej samochwalczej przesady odsłonić? Czyżby to
mogli przeprowadzić później, wobec znamienitych doktorów Kościoła, takich, jakich podobnych świat nie widział i nigdy
może nie ujrzy, takich Atanazych, Grzegorzów Nazjanzeńskich, Chryzostomów, Bazylich, Hieronimów, Augustynów? A jeśli
tego przeprowadzić nie mogli papieże, to czyżby mogli dokonać tego zwykli kapłani i to w tym jednym celu, aby podnieść
sławę i wpływ Rzymu, Antiochii i Aleksandrii? Co więcej, ambitne to wdzieranie się jednostek musiałoby z konieczności
wywołać opór, a ten musiałby zostawić jakieś ślady po sobie; tymczasem zaś żadnego śladu nie widzimy. Żaden biskup,
żaden doktor Kościoła nie przeczy władzy przyznawanej Piotrowi. Tradycja chrześcijańska zaś od początku jest na tym
punkcie jednomyślna. I wreszcie, cóż więcej mówi Kościół dzisiejszy na pochwałę św. Piotra, czegoby Chrystus pierwszy
nie powiedział? Kościół powiada, że Piotr jest prawdziwym zwierzchnikiem, głową widzialną, duchowym królem, węgielnym
kamieniem, niebieskim klucznikiem, pasterzem powszechnym, środkiem i konkretnym pierwiastkiem jedności, podstawą i
filarem Kościoła katolickiego. Ale toż samo wypowiedział Chrystus, i to z taką jasnością, że, powtarzając to, tradycja
nie tylko nic nowego nie tworzy, ale musi to powtarzać pod karą zdradzenia i zaparcia się świętych słów objawienia.

§ II. Dziedzictwo św. Piotra.

I. Gdyby założony przez Chrystusa Kościół miał zniknąć razem z apostołami, Piotr nie potrzebowałby następców, a urząd
jego wyżej opisany byłby z natury swej pozostał bez spadkobierców. Ale wiemy (ob. art. Kościół), że założona przez
Chrystusa budowa duchowa ma trwać aż do końca wieków. Ponieważ zaś opiera się na Cephas, jako na niewzruszonej opoce,
której zawdzięcza swą jedność, swą trwałość i wieczność, stąd przeto z konieczności wynika, że i sam urząd odrębny i
właściwy Piotrowi powinien trwać aż do końca wieków. Ale jakżeż mógłby trwać przez wieki, skoro Piotr nie jest
nieśmiertelny i poległ w męczeństwie?

Odpowiada nam na to Sobór Efeski, (Act. III) przytoczony przez Sobór Watykański (Sess. IV, c. 2): „Święty i
błogosławiony Piotr.... żyje, rządzi i sądzi w następcach swych, biskupach świętej Stolicy Rzymskiej, przezeń
ustanowionej i krwią jego uświęconej.” A św. Leon dodaje: (Serm. III (II), c. 3): „Trwa więc nadal rząd, przyjęty przez
tego, który jest prawdą; a błogosławiony Piotr, strzegąc trwałości kamienia, jak to był otrzymał, nie porzucił, raz je
przyjąwszy, rządów Kościoła.” I rzeczywiście, ktokolwiek jest następcą Piotra na stolicy biskupiej, ostatecznie przez
życie jego i śmierć w Rzymie ustanowionej, „otrzymuje, powiada Sobór Watykański, zgodnie z ustanowieniem samego
Chrystusa, prymat Piotra nad Kościołem powszechnym.” (Ibid.) Dla tego to św. Ireneusz powtarzał (Contra Haereses 1. II,
c. 3): „Konieczna rzecz była zawsze, aby cały Kościół, t. zn. wszyscy wierni łączyli się z Kościołem rzymskim z powodu
jego wyższego pierwszeństwa władzy, „aby wszyscy wierni, jak powiada synod Akwilejski z r. 381, „na podobieństwo
członków ciała, zjednoczonych pod jedną głową złączyli się także w całość jednego jedynego ciała pod wpływem tej świętej
Stolicy, z której na wszystkich chrześcijan spływają prawa Świętych obcowania.” Zbyteczna dodawać do powyższych inne
jakiekolwiek teksty Ojców lub Soborów kościelnych; dosyć powiedzieć że cała tradycja dostarcza nam ich mnóstwo bardzo
pięknych i bardzo wyraźnych.

II. Przeciw tej nauce i temu kościelnemu rozumowaniu słyszeć się dają pewne zarzuty, z których główniejsze są
następujące:

1-o Chrystus nic nie mówił o tym życiu Piotra w jego następcach i tym ostatnim żadnej nie dał rękojmi.

2-o Skoro Kościół raz został ustanowiony przez pośrednictwo Piotra, skończyło się zadanie tego ostatniego; biskupi
rzymscy są zupełnie tegoż samego stopnia, co biskupi Antiochii, Aleksandrii i t.d.

3-o Boć jakżeby mogli biskupi rzymscy mieć nad innymi pierwszeństwo z prawa bożego, skoro wiadomo, że wszelki przywilej
osobisty ginie razem z osobą, która nim była obdarzona?

4-o Aczkolwiek św. Piotr przybył do Rzymu, przedtem był wszakże biskupem Antiochii i Aleksandrii.

5-o Zresztą, czyżby jego wola, najbardziej nawet Rzymowi przychylna, mogła przenieść na jego następców w tym mieście
przywileje wyłącznie boskiego porządku?

6-o Papieże rzymscy, celem wyniesienia się ponad innych metropolitów, powzięli zręczną i bardzo szczęśliwą myśl podawać
się za jedynych następców Piotra, jak również wmówić naprzód w wiernych i w niższe duchowieństwo, a następnie w pewną
ilość biskupów zachodnich a nawet wschodnich, że z otrzymaniem paliusza stają się spadkobiercami jego ducha i jego
władzy; wznowiona to legenda o Mojżeszu i Jozuem, o Eliaszu i Elizeuszu.

7-o Cesarze rzymscy, królowie innych państw ciągnęli zyski z powodzenia tych ambitnych usiłowań i wciągnęli swe ludy na
drogę poddaństwa i moralnej abdykacji, z czego spodziewali się wielkich dla siebie dobrodziejstw.

8-o Tej religijnej i politycznej uzurpacji odważniej się oparł Wschód, aniżeli Zachód. Ale nareszcie otrząsnął się i
Zachód i zerwał pęta tyranii kapłana Rzymskiego. Niebawem skończy się era rzymskich uzurpacji.

III. Odpowiedź na powyższe zarzuty:

l-o Jeśli Chrystus nie wypowiedział słowa o dalszym życiu Piotra, to przecież życia tego ustanowił fakt i określił jego
znaczenie, co więcej znaczy, aniżeli wyraz. A gdy oświadcza, że Cephas będzie kamieniem, skałą, na której zbuduje
Kościół, niepokonalny przez najazdy piekła, czyż tym samem nie twierdzi, że Cephas pozostanie zawsze podstawą i
fundamentem tegoż Kościoła? Czyż może istnieć budowa bez fundamentów? Cephas zatem trwać będzie tak długo, jak Kościół
na nim zbudowany. Ale jakimże sposobem, skoro nie jest nieśmiertelny (a wszak Chrystus przepowiedział śmierć jego)?
Właśnie, za pośrednictwem jego następców, którzy względem społeczeństwa katolickiego, względem kościelnej monarchii
nigdy nie przestaną spełniać zadania węgielnego kamienia. Dzierżyć oni będą klucze królestwa niebieskiego, jak Cephas,
jak on będą związywali i rozwiązywali, będą umacniali swych braci, jak on ich umacniał, gdyż Kościół zawsze potrzebować
będzie władzy kluczów, władzy związywania i rozwiązywania, władzy podtrzymywania chwiejnych i umacniania słabych, słowem
władzy Piotra takiej, jaką ustanowił Chrystus. Piotr zatem uwieczniony zostanie w następcach, których mu Chrystus da i
którym udzieli jak niegdyś jemu, swych boskich i niezmiennych rękojmi.

2-o Gdyby Piotr był tylko narzędziem, delegatem, sługą Chrystusa w założeniu Kościoła, zadanie jego nie miałoby
przetrwać okresu tego założenia. Ale nie takie było zadanie jego. Chrystus Pan uczynił z niego kamień węgielny,
niewzruszona opokę swego Kościoła, ustanowionego na to, by trwał aż do końca świata, koniecznego zwierzchnika, na
którego prawie i władzy polega to wielkie i niepokonalne królestwo duchowe. Chrystus nie chce w nim żadnej zmiany
konstytucji lub dynastii. Papież, któryby nie był dokładnie, całkowicie i jedynie następcą Piotra, nie należałby do
Kościoła, a ci którzyby go słuchali, nie byliby tym Kościołem. Dla tego to zadanie Piotra nigdy się nie ma skończyć, tak
samo jak istnienie założonego na nim Kościoła; a spadkobiercy jego Stolicy, depozytariusze jego czynności i jego władzy,
biskupi rzymscy, są z konieczności także kamieniem węgielnym i jedynym, z którego cały budynek wiecznie swą, trwałość
czerpać powinien. Niemożliwa to rzecz przeto, aby kiedykolwiek papież rzymski został poniżony do rzędu innych biskupów.

3-o Gdyby udzielony św. Piotrowi prymat był przywilejem osobistym, nagrodą za jego zasługi lub apostolskie prace, nie
przechodziłby wówczas do jego następców; tak samo również, gdyby celem jego było zapobiegać trudnościom doczesnym,
troszczyć się o potrzeby przejściowe. Ale rzecz się ma zupełnie inaczej. Sobór Watykański (Ibid) powiada, że prymat
ustanowiony został dla zbawienia i trwałości Kościoła; a zatem „wiecznie istnieć powinien, jak sam Kościół, dzięki
asystencji Jezusa Chrystusa.” Piotr umiera, ale jego zadanie, urząd, prymat są nieśmiertelne.

4-o Żadnej niema wątpliwości, że Piotr przybył do Rzymu, że przebywał tam jako biskup, że tam życia dokonał jako
męczennik. (Ob. art. Piotr św. w Rzymie). Żadnej również nie podlega wątpliwości, że przedtem przebywał on w Antiochii i
w Aleksandrii, gdzie jego katedra biskupia wielką cześć odbiera. Ale już wówczas, gdy przebywał w tych miastach, był on
z prawa, z woli bożej i z woli własnej biskupem Rzymu. Stawszy się zaś faktycznie biskupem Rzymskim, na Aleksandrię i
Antiochię zachował tylko tę jurysdykcję, jaką zachowuje papież nad całym Kościołem albo nad poszczególną jakąś diecezją,
której administrację sobie zastrzega, nie będąc przez to jedynie i wprost jej biskupem. A zatem główny prymat zawsze był
przywiązany do Stolicy Rzymskiej, a śmierć św. Piotra na górze Janiculus utrwaliła go tam na wieki.

5-o Rozumiemy doskonale, że Zbawiciel mógł pozostawić samemu Piotrowi wybór ostatecznej stolicy prymatu, i że biskup po
nim na tej stolicy następujący byłby z prawa bożego prawdziwym zwierzchnikiem i prymasem Kościoła powszechnego. Ale nie
przypuszczamy, aby te rzeczy w ten sposób były załatwiane. Rozumniejsze jest, a nawet bardziej z tradycją zgodne
przypuszczenie, że sam Zbawiciel wybrał Rzym i polecił go Piotrowi. W tym zaś wypadku nic oczywistszego i pewniejszego
nad boskie prawo biskupów rzymskich do powszechnego prymatu. Stąd prosty wniosek, że prymat ten boską wolą nadany
Rzymowi, nie mógłby mu być ludzką wolą odjęty. Papież, któryby się zrzekł biskupstwa rzymskiego, by zostać biskupem w
Cahors, byłby biskupem w Cahors, jak mawiał Jan XXII pż., ale przestałby być papieżem.

6-o Chęć wyniesienia się po nad innych metropolitów byłaby ze strony biskupów rzymskich zarówno niemądra jak próżna.
Inaczej się dzieje w Kościele i w jego hierarchii, aniżeli w państwach świeckich i względnej ich przewadze nad
sąsiadami. W rocznikach katolicyzmu nie można byłoby wskazać żadnego prawdziwego wypadku, w którymby jednemu biskupowi
udało się narzucić swą władzę drugiemu biskupowi; wyniesienie się tego rodzaju musiało być zawsze zapoczątkowane lub
potwierdzone przez biskupa rzymskiego. A ten czyżby mógł ze szkodą wszystkich innych biskupów przywłaszczać sobie
przewagę, przeciwną samemu urządzeniu Kościoła i ustanowionej przez Chrystusa i apostołów hierarchii? To rzecz poprostu
niemożebna. Zresztą, jakimże sposobem staćby się to mogło? Czyżby siłą? Ależ historia nie omieszkałaby tego zaznaczyć i
wkrótce okazać zwycięską reakcję pogwałconego prawa. Może drogą perswazji i dobrowolnych układów? ale za jakichkolwiek
nieuków uważalibyśmy lud, duchowieństwo i episkopat wieków ubiegłych, to przecież nie przyjęliby oni tak łatwo
wydarzenia takiej doniosłości i tak dotkliwych następstw praktycznych. Wspomnienia ze Starego Testamentu nic tu nie
znaczyły; a gdyby biskupi rzymscy niesprawiedliwie opanowali władzę, jaką dziś wykonywają, to niebawem opinia publiczna,
- że nie powiem sobory i ich klątwy - unicestwiłyby to przedsięwzięcie. Miarę możemy brać z owych, z pewnością daleko
mniej śmiałych, pokuszeń uzurpacji, zaszłych rozmaitymi czasy w Niemczech, w Anglii i t. d., którym nie udało się bez
wielkiego protestu w świecie chrześcijańskim zaprowadzić zmian religijnych.

7-o O jakichże to cesarzach i o jakich królach się myśli, gdy się mówi, że polityką swą przyczynili się do utrwalenia
błędu o nieustannym życiu Piotra w biskupach rzymskich? Czyżby to byli prześladowcy i poganie? Zapewne że nie. Czy może
pierwsi cesarze chrześcijańscy? Ale ci właśnie samem swym nawróceniem uznali to apostolskie następstwo, które im
przedstawiono jako dogmat i które zastali już wyznawane powszechnie w Kościele. A może ci cesarze, co po nich nastąpili
- Teodozjusz W., Justynian? Ale znów cesarze ci, ze czcią największą obwarowywując swymi prawami prawa biskupa
rzymskiego, ulegali wierze katolickiej, najzupełniej ustalonej i przez wszystkich najdokładniej znanej; następnie zaś,
najlepsi cesarze tak wielką okazują skłonność ku absolutyzmowi, że tacy wielcy mężowie jak Konstantyn W., Teodozyusz W.,
Justynian i in., nie byli wcale aż do fanatyzmu oddani władzy duchownej papieży, których majestat przyćmiewał własną ich
władzę. Tacy Karolowie Wielcy lub Ludwikowie Święci rzadcy są w dziejach, a przecież i tu powstaje taka np. Sankcya
progmatyczna, w wysokim stopniu nieprzyjemna dla Rzymu, którą wielu przypisuje poprostu synowi Blanki Kastylskiej.
Znaczy to, że panujący docześni wiedzą, że w papieżach mają jednocześnie sędziów i pasterzy, nadzorców zarazem i ojców.
Z pewnością skorzystaliby wiele, nawet pod względem doczesnym, na zachowaniu się względem papieży z należnym
poszanowaniem, ale nie wielu to rozumie, a przed Pepinem i Karolem W. żaden może dokładnie tego nie pojmował. A zatem
nie w ludzkiej, polityce szukać trzeba źródła papieskiego prymatu.

8-o Nie ma się prawa utrzymywać, że Wschód lepiej się oparł, aniżeli Zachód olbrzymiej uzurpacji ze strony papieży. Co
Wschód początkowo myślał i jak postępował względem papieży, świadczą Sobory Chalcedoński (Act. 2) i III
Konstantynopolitański (Act. 18), św. Polikarp i Dionizy Aleksandryjski (Ap. Euzeb. v. 24, VII, 9); Bazyli (Ep. 70 ad
Damasum) i Chryzostom (Epp. ad Innoc. I), że przemilczę setki innych świadectw, które mógłbym tu przytoczyć. Co się zaś
tyczy Zachodu, to prawda, że pseudoreformatorowie XVI w. mogli oderwać obszerne kraje od jedności rzymskiej, ale
przecież nie mogli ani znieść praw papieskich, ani stłumić pożądań dusz iście chrześcijańskich, które dziś, kiedy
przeszła zapalczywość walk pierwotnych, bardziej niż kiedykolwiek odczuwają, konieczną potrzebę łączności z Piotrem, w
biskupach rzymskich zawsze żyjącym.

§ III. Prymat papieski.

I. Dokładnego i autentycznego pojęcia o prymacie papieskim, jak również najważniejszych dowodów o jego rzeczywistości,
zaczerpniemy z uchwał Soboru Watykańskiego. Przede wszystkim

czcigodne to zgromadzenie Kościoła odnawia (Sess. IV, c. 3) głośne owo orzeczenie Soboru ekumenicznego Florenckiego,
stanowiące, że „Św. Stolica apostolska i Biskup Rzymski dzierży prymat na świat cały, a tenże biskup rzymski jest
następcą św. Piotra, księcia Apostołów, prawdziwym zastępcą Chrystusa Pana, zwierzchnikiem całego Kościoła, ojcem i
nauczycielem wszystkich chrześcijan; jemu to w osobie św. Piotra powierzył Chrystus całkowitą władzę pasienia, rządzenia
i kierowania Kościołem powszechnym, jak to zawiera się również w aktach soborów ekumenicznych i w świętych kanonach.”
Taka też jest nauka Ewangelii, samych papieży, jak również generalnych i partykularnych Soborów.

Z zasady powyższej wynika:

l-o że prymat papieski z prawa bożego polega na władzy powszechnej, z natury urzędu wynikającej (ordinaria),
bezpośredniej, prawdziwie biskupiej, mocą której papież może rządzić wszystkimi wiernymi i wszystkimi pasterzami nie
tylko w tym co dotyczy wiary i moralności, ale także w przedmiocie karności kościelnej i zarządu Kościołem;

2-o że prymat ten ma prawo swobodnego przy wykonywaniu swego urzędu znoszenia się ze wszystkimi pasterzami i ze
wszystkimi wiernymi, których ma podtrzymywać w jedności i zwracać ku niebu;

3-o że jest on również z prawa bożego najwyższym sędzią wiernych, że do jego sądu uciekać się można we wszystkich
sprawach kościelnych, że wyrok jego nie może być przez nikogo potwierdzany ani też zdanie jego sądzone przez
kogokolwiek. „Jeśli więc kto mówi, wnioskuje Sobór Watykański, że biskup rzymski ma tylko urząd doglądania i kierowania,
nie zaś zupełną i najwyższą władzę jurysdykcji nad Kościołem powszechnym, i to nie tylko w rzeczach wiary i moralności,
ale także w rzeczach odnoszących się do karności i zarządu Kościołem, rozszerzonym po całym świecie; albo że posiada on
tylko przeważną część, nie zaś całą pełnię tej władzy; albo też, że przynależna mu władza nie jest bezpośrednia i do
urzędu przywiązana (ordinaria), czy to nad wszystkimi Kościołami, czy nad każdym z nich oddzielnie, czy to nad
wszystkimi pasterzami i wiernymi, czy to nad każdym z nich, —niech będzie wyklęty.”

II. Wszelako, przeciw tej nauce i tym dowodom tak biblijnym jak tradycyjnym, słyszeć się dają niekiedy pewne zarzuty z
których główniejsze są następujące:

l-o Jeśli Sobór Watykański mówi prawdę, to biskupi są tylko wikariuszami apostolskimi nie zaś prawdziwymi pasterzami z
własną i do urzędu przywiązaną władzą nad wiernymi.

2-o Prawo apelacji, czy to od papieża do Soboru ekumenicznego, czy od papieża do najwyższej władzy świeckiej, czy też od
papieża źle powiadomionego do papieża lepiej powiadomionego, lub do jego następcy, bądź wreszcie od papieża do całego
Kościoła i do samego Chrystusa Pana, jest prawem rozumnym, bardzo potrzebnym, nieraz bardzo słusznie wykonywanym.

3-o Należałoby przynajmniej ograniczyć jurysdykcję papieską do dziedziny wiary i moralności; przesadą jest nie do
zniesienia rozciągać ją do innych rzeczy, jak to czyniła polityczna ambicja niektórych papieży, którzy wynosili i
strącali cesarzy i królów, którzy nadawali lub odbierali swobody polityczne i konstytucje społeczne.

4-o Biblia nie zawiera nic, coby upoważniało do takich nadużyć w tłumaczeniu praw i w działaniu: papieże bywają w tych
razach uzurpatorami.

5-o Przeciw tym ich śmiałym a zręcznym zabiegom nie mniej wyraźnie protestuje pierwotna tradycja chrześcijańska:
pomiędzy władzą papieską pierwszych trzech wieków a władzą papieską w IX w. niema nic wspólnego; pomiędzy tym wiekiem
ostatnim a w. XIII zachodzą wielkie różnice; później zaś podboje kurii rzymskiej stają się coraz śmielsze, i samemu
nawet Lutrowi nie udało się ich powstrzymać. Wspierani przez zakony religijne, a głównie przez jezuitów, papieże
nowożytni ustawicznie zwiększają władzę papieską; i jeśli pod względem doczesnym rewolucja francuska i wypadki, które
ona zrodziła, władzę rzeczoną doprowadziły do upadku i wreszcie takowego dokonały, to pod względem duchowym władza ta
nigdy nie była tak ambitna, tak tryumfująca jak na Soborze Watykańskim, na którym dawne urządzenia kościelnej
ostatecznie ustąpiły miejsca nowemu katolicyzmowi.

III. Nie trudno rozwiązać powyższe zarzuty:

l-o Biskupi katoliccy, nawet obok prymatu papieskiego, pojmowanego w myśl Soboru Watykańskiego, zachowują, właściwą,
sobie władzę, zwyczajną i bezpośrednią jurysdykcję nad powierzonymi sobie owieczkami. We wszystkich państwach
monarchicznych widzi się zawsze jeden i ten sam objaw, że najwyższa władza państwowa nie tamuje władzy częściowych
zarządców lub sędziów; zarówno jedna jak druga dosięga bezpośrednio obywateli państwa, z zachowaniem wszakże
podporządkowania jednej władzy pod drugą: „Władza papieska, powiada Sobór Watykański (Ibid), nie tylko nie szkodzi
bezpośredniej i zwyczajnej jurysdykcji biskupiej, mocą której ustanowieni przez Ducha Św. biskupi, następcy apostołów,
jako prawdziwi pasterze, pasą i kierują wyznaczoną każdemu cząstką owczarni, lecz owszem ostatnią tę władzę najwyższy i
powszechny pasterz potwierdza, umacnia i wspomaga, podług owych słów św. Grzegorza W.: Godnością moją jest godność
Kościoła powszechnego. Godnością moją jest stała siła mych braci. Prawdziwie czuję się zaszczyconym, gdy należna każdemu
godność nie bywa mu odmówiona. (Ep. ad Eulog. Alexandrin.). Co się zaś tyczy zwykłych wikary uszów apostolskich, to ci,
jakkolwiek otrzymaliby konsekrację biskupią, posiadają tylko władzę nadzwyczajną i delegowaną, nie zaś władzę własna i
jurysdykcję zwyczajną.

2-o Apelacja od władzy kościelnej do parlamentu jest rzeczą, najbardziej nieuzasadnioną i żadną; jak od wyroku czysto
świeckiego nie możnaby się odwoływać do sędziego kościelnego, tak bardziej jeszcze nie możnaby wyroku papieża rzymskiego
poddawać pod jakąkolwiek władzę doczesną. Apelować od papieża do Soboru ekumenicznego znaczyłoby tyle, co stwierdzać
wyższość Soboru od papieża, takie zaś mniemanie byłoby i bezzasadne i najzupełniej błędne: „Nie należy sadzić wyroków
Stolicy Apostolskiej,” pisał pż. Mikołaj I do ces. Michała, a zasadę tę uznawała i czciła cała chrześcijańska tradycja.
Niema też sensu apelować od papieża do całego Kościoła, gdyż wszyscy wierni, łącząc się z Soborem generalnym, wcale nie
powiększają znaczenia jego i jurysdykcji. Wreszcie apelacja od papieża do papieża lepiej powiadomionego, jak to czynił
Luter i in., albo od papieża do jego następcy lub nawet do samego Chrystusa, może wprawdzie w wyobraźni pospólstwa
wywoływać pewne wrażenie, ale pod względem prawnym nie ma absolutnie żadnego znaczenia. Chrystus bowiem chciał, aby
żyjący w swych następcach Piotr św. był najwyższą widzialną potęgą duchową, najwyższym i ostatecznym sędzią w Kościele:
tymczasem zaś apelować od jednego do tegoż samego czyli od trybunału widzialnego do trybunału niewidzialnego, jest
rzeczą w wysokim stopniu z naturą prawa i rządu niezgodną. Wówczas nawet, gdyby się sądziło być i gdyby się w
rzeczywistości było pokrzywdzonym przez wyrok papieski w jakiejś sprawie, w której papież mylić się może, należałoby
cierpliwie znieść tę przykrość, i - w razie niemożliwości uzyskania od papieża zmiany wyroku - poświęcić swą, sprawę
osobistą, na ołtarzu dobra wyższego rzędu, dla spokoju i zbudowania ogółu, wiedząc o tym, że o sprawiedliwość
wszechstronnie doskonałą nie łatwo na tym świecie, nawet niekiedy w samym zarządzie kościelnym, gdzie przecież wydają
się wyroki z taką przezornością, jaką nie zawsze widzieć można w najważniejszych i najbardziej nieodwołalnych wyrokach
ludzkich.

3-o Prymat papieski ma się rozciągać do całej dziedziny, jaką dlań przeznaczył Chrystus; a dziedziną tą jest Kościół,
nic więcej nad Kościół, ale cały Kościół. Osoby i rzeczy, żadną miarą nienależące do Kościoła, żadną miarą nie podlegają
jurysdykcji papieskiej. Ale ci co z istoty swego stanu lub przypadkowo należy do porządku kościelnego, w tym samym
stosunku zależą od papieża. W tym też duchu kanoniści papiescy mogli utrzymywać, że ponieważ samo wykonywanie i warunki
władzy politycznej są faktami porządku moralnego, prawami bożymi się rządzącego, przeto rzeczone wykonywanie władzy
mogło podlegać ocenie papieża i zależeć od jego władzy duchownej. I rzeczywiście, w teorii tej niemasz nic takiego, coby
się sprzeciwiało prawowitemu rozdziałowi obu władz i sprawiedliwej ich wzajemnej niezależności. Rozumie się, że taka
zasada musi być roztropnie stosowana z obawy, aby nie wywołała więcej złego niż dobrego, - a pewne czyny
średniowiecznych papieży, takich jak Grzegorz XVII, Innocenty III, Bonifacy VIII, nie byłyby dziś ani możliwe ani
pożyteczne; ale nielogicznością byłoby z tej względnej niestosowności lub niedogodności zasady wnioskować o jej
nieprawności lub bezwzględnej niestosowności.

Zauważyć tu jeszcze musimy, że to obyczaje i ówczesny układ polityczny społeczeństw wyposażył ówczesnych papieży w te
prawa i przywileje, jakie następnie usunąć miały rewolucje i inne zmiany społeczne. Mniejsza o to, czy te prawa i
przywileje były natury czysto politycznej, czy też były oparte na samej władzy papieskiej, której były zastosowaniem i
pewnym niejako przykrojeniem do środowiska i do epoki czasu, w jakim papieże ci żyli; to pewna, że prawa rzeczone były
słuszne a często bardzo dla ogółu pożyteczne, czego dowodem samo ich ustanowienie i długowieczne trwanie. Papieże
przeto, którzy te prawa wykonywali, odpowiadali oczekiwaniom ówczesnych ludów i czuwali nad ich pożytkiem. Skoro zaś
zmieniły się warunki czasów i otoczenia, prawa czysto polityczne mogły zaginąć i pociągnąć za sobą pewne odrębne formy,
pod którymi musiał się okazywać niezmienny w swej istocie prymat papieski. Krótkie te uwagi powinny najzupełniej
wystarczyć do ostrzeżenia czytelnika przed głośnymi oskarżeniami, jakich przedmiotem stało się papiestwo z powodu swego
niegdyś mieszania się do spraw politycznych.

4-o Biblia na punkcie prymatu papieskiego jest bardzo wyraźna. Czyż bowiem nie samemu Piotrowi i jego następcom których
władza jest taż sama, powierzył Chrystus władzę kluczów, władzę pasienia całej owczarni, wyższą po nad wszystko władzę
związywania i rozwiązywania? Otóż, władza ta ściśle równa się władzy króla w jego królestwie, i to króla nie
konstytucyjnego, nie ograniczanego przez władzę parlamentarną, często równą, jeśli nie wyższą od władzy jego. Piotr jest
tak dalece królem i pasterzem, że jest jedynym i węgielnym kamieniem, na którym się wspiera cała budowa społeczna,
Kościół Chrystusów. Stąd to drogą konieczności wypływają wszystkie przywileje prymatu jego; jest on wszędzie biskupem i
właściwym pasterzem - z jurysdykcją zwyczajną (ordinaria), jest on sędzią powszechnym, bezpośrednim lub drogą apelacji,
wszelka rewizja lub kasacja jego wyroków jest niemożliwa; inaczej ten król duchowny, ten monarcha nadprzyrodzonym
sposobem ustanowiony, ten pasterz najwyższy, nie byłby tym, czym go nam w wyraźnych i stanowczych słowach opisuje
Ewangelia.

5-o Starannie rozróżniać trzeba samą władzę papieską, co do swej istoty zawsze tęż samą, od jej zewnętrznych objawów,
które się zmieniają względnie do różności czasów i zewnętrznych warunków. Któż żądać będzie, aby papieże ukrywający się
w katakumbach albo pod mieczem liktorów pochyleni, roztrząsali sprawy polityczno religijne, w których późniejsi cesarze
i królowie chrześcijańscy żądać od nich będą współdziałania? Czyżby kto wymagał, aby ukryci na cmentarzu Kaliksta lub
Pretekstata, zwoływali Sobory ekumeniczne, uroczyście rozsyłali nuncjuszów i legatów do rozmaitych narodów, aby
zakładali Kongregacje kardynalskie, uniwersytety katolickie, zakony bogomyślne lub rycerskie?

Pójdźmy dalej w kolei wieków i, zatrzymawszy się na panowaniu Karola W., zapytajmy przeciwników, czyby żądali od
ówczesnych papieży, aby w owych czasach żywej wiary tworzyli Syllabusy i rozsyłali Encykliki o swobodzie sumienia i
niezależności dziennikarstwa? Będziemyż żądali od Innocentego III takich środków, do jakich się uciekał Grzegorz XVI lub
Pius IX w przedmiocie rozszerzenia wiary, ustanawiania i działalności wikariatów apostolskich w republikach
amerykańskich, organizacji hierarchii katolickiej w Anglii? Zaprawdę nie! Niech zatem przestaną przeciwnicy prymatu
nazywać podbojem i najazdem nowych przystosowań działalności papieskiej do wypadków konkretnych historii ludzkiej. Potem
zaś niech nam powiedzą, co też brakło papieżom, na przykład, II-go lub III-go wieku, do tego, aby byli również
rzeczywistymi papieżami, jak ich następcy XIII, XVI lub XIX wieku? Niech powiedzą przeciwnicy prymatu, w czym inaczej
rozumieli swe wielkie zadanie Leon X, Leon XII, Grzegorz VII, aniżeli taki Leon I ppż, lub św. Grzegorz Wielki? Niechby,
szanując wymagania ówczesnych czasów, spróbowali dziś dać inną odpowiedź na rozmaite ówczesne kwestie, aniżeli ta, jaką
wówczas dawali ci wielcy papieże. Z tą samą władzą, ale przy zewnętrznych czynnikach odmiennych, w okolicznościach
najzupełniej różnych, wyniki działania tejże władzy nie mogłyby być też same: będą one mniej lub więcej zadawalające i
świetne, sięgać będą mniej lub więcej daleko, często nosić na sobie będą pozory odmienne, ale Piotr pozostanie zawsze
tym, czym go uczynił Chrystus, a papieże zawsze będą tylko Piotrem, żyjącym w Kościele, na nim założonym.

Sobór Watykański nic nie zmienił w Kościele i w papiestwie. Próżno też usiłowali niektórzy malkontenci wmówić w politykę
niemiecką, że jej wiele zależy na nowym jakimś katolicyzmie: ani w siebie ani w nią wmówić tego poważnie nie potrafili;
to też działalność tych malkontentów i ich deklaracje przeciw jezuitom i papieżowi zakończyły się dla nich śmiesznie i
upokarzająco. Starokatolicyzm udowodnił tylko to, że istnieje katolicyzm stary a zawsze młody, który się nie zmienia,
lecz się rozwija i śmieje się z ruchliwych a zmiennych fal złości ludzkiej, której napaści mogą miotać, ale nigdy nie
mogą, zatopić łodzi Piotrowej.

§ IV. Nieomylność papieska.

I. Aby sobie wyrobić pewne i dokładne pojęcie o tym, co Kościół wierzy i naucza o tym ważnym przedmiocie, aby mieć
również dokładny szkic główniejszych dowodów, na jakich się wspiera ten dogmat, posłuchajmy co o tym mówi Sobór
Watykański w odnośnym sławnym swym orzeczeniu: (Sess. VI, c. 4.) „Odwieczna wiara Stolicy Apostolskiej, stała praktyka
Kościoła, orzeczenia samych nawet soborów ekumenicznych, tych zwłaszcza, na których łączył się wschód i zachód w
jedności wiary i miłości, okazują, że najwyższa władza doktrynalna zawiera się w prymacie apostolskim, udzielonym
Biskupowi Rzymskiemu, jako następcy Piotra, księcia Apostołów.” To samo właśnie wypowiada wyraźnie znana formuła
Hormisdasa papieża, którą Hadrian II papież przedstawił do podpisu ojcom VIII soboru ekumenicznego a IV
konstantynopolitańskiego. Toż samo potwierdził II sobór ekumeniczny Lyoński. Toż samo wreszcie poświadczył sobór
ekumeniczny Florencki w swym orzeczeniu, które przytoczyliśmy w poprzednim rozdziale. Całe zaś zachowanie się Stolicy
Apostolskiej w przedmiocie nauki i wiary, herezji i błędu, okazuje najwidoczniej, że Stolica ta uważa się za obarczoną
zadaniem najwyższego nauczycielstwa, i że zależy jej na wypełnianiu tego zadania w całej jego rozciągłości, „ażeby, jak
mówi św. Bernard, nawet szkody wierze wyrządzone znalazły najwyższe uleczenie tam, gdzie wiara nie może doznać
osłabienia” (Ep. 190), to znaczy we władzy i w prymacie Biskupa Rzymskiego.

Ze zdaniem Stolicy Apostolskiej zgadzało się najzupełniej w tym razie powszechne przekonanie Kościoła: „Wszyscy
czcigodni Ojcowie przyznawali to rzeczywiście, a prawowierni święci Doktorowie uznawali i naśladowali Ś-tej Stolicy i
naukę apostolską, wiedząc dobrze, iż ta Stolica Piotrowa pozostaje zawsze wolną od wszelkiego błędu, podług owej boskiej
obietnicy Zbawiciela, danej książęciu jego uczniów: „Alem ia prosił za tobą, aby nie ustała wiara twoia, a ty niekiedy
nawróciwszy się, poiwierdzay bracią twoię” (Łuk. XXII, 33). Kończy zaś tę kwestię Sobór Watykański następującym
uroczystym orzeczeniem: „Nauczamy i orzekamy, jako dogmat przez Boga objawiony, że biskup rzymski, gdy przemawia ex
cathedra, to znaczy, gdy spełniając urząd pasterza i nauczyciela wszystkich chrześcijan, mocą najwyższej apostolskiej
swej władzy orzeka, że jakaś nauka o wierze lub moralności ma być wyznawana przez Kościół powszechny, wskutek
przyobiecanej mu w osobie św. Piotra boskiej asystencji, cieszy się tą nieomylnością, którą boski Odkupiciel chciał, aby
Kościół Jego był obdarzony w razach, gdy orzeka jakąś naukę, odnoszącą się do wiary i moralności; jak również, że takie
orzeczenia Biskupa Rzymskiego z natury swojej, nie zaś na mocy zgody Kościoła, są niezmienne. Jeśliby więc ktokolwiek,
co nie daj Boże, odważył się przeczyć naszemu orzeczenia niech będzie wyklęty!”

II. Przed i po orzeczeniu tego dogmatu, poruszono mnóstwo przeciw niemu zarzutów. Wiadomo, jakiego rozgłosu nabrały one
w czasie Soboru Watykańskiego, z jaką siłą, i wytrwałością, je w świat rzucano, z jakim zasobem wiedzy je odpierano. W
artykule niniejszym wskażemy tylko główniejsze i najbardziej ciekawe, a rozjaśnienie ich pozwoli nam lepiej wniknąć w
teologiczne zrozumienie dogmatu.

l-o. Sam zdrowy rozum nie pozwala wierzyć w nieomylność człowieka; łatwiej dałoby się przypuścić nieomylność jakiegoś
soboru lub akademii naukowej.

2-o. Tym bardziej, że raz uznawszy się za nieomylnych, papieże bez nauki, bez rozwagi i roztropności orzekać będą rzeczy
świeckie najmniej naukowe i najmniej pewne.

3-o. Jakiekolwiek zresztą zachowanoby ostrożności, to jednak doktrynalne wyroki papieskie będą mogły, co najwyżej
dosięgnąć, nigdy zaś przekroczyć granic prawdopodobieństwa: sama tylko oczywistość albo samo tylko słowo boże mogą nam
zapewnić bezwzględną pewność.

4-o. Chrystus nie przyobiecał tej nieomylnej pewności orzeczeniom papieskim; słowa Jego wyrzeczone do Piotra nic o tym
nie mówią.

5-o. Również i apostołowie nic o tym nie wiedzieli i nie mówili.

6-o. Piotr pobłądził aż do zaparcia się swego Mistrza; jakżeby więc potem miał wysłużyć dla siebie i dla swych następców
przywilej tak wielki, innym apostołom i następcom na ich stolicach odmówiony?

7-o. Ponieważ Piotr pobłądził co do samej istoty wiary chrześcijańskiej, przeto wielu z jego następców grubo i opłakanie
się myliło.

8-o. To też tradycja kościelna wcale przychylna nie jest tym ultramontańskim pretensjom: co najwięcej, dowodzi ona, że
wprowadzono je w praktykę przez jakiś rodzaj modus vivendi wobec samowolnych postanowień biskupa rzymskiego, gdy nie
można było wyjść inaczej z walk religijnych, albo też gdy chodziło o samo istnienie katolicyzmu; ale bynajmniej tradycja
ta nie dowodzi, aby wówczas przyjmowano słowo papieża za ostateczny, bezwzględny i nadprzyrodzony wyraz prawdy
objawionej.

9-o. Ultramontańskie te pretensje do nieomylności są powolnym, ale widocznym wytworem pychy i ambicji Rzymu papieskiego,
wynoszącego się przez pamięć starożytnej Romy, nadużywającego przyznanego Piotrowi prymatu honorowego, usiłującego
wyrównać w porządku duchownym władzy Konstantynów i Justynianów w porządku świeckim, — Rzymu, umiejącego zjednać sobie
zwolenników z pośród mnichów i średniowiecznych scholastyków, ośmielającego się powoli do spełnienia aktu nieomylności
wpośród Europy, znużonej teologicznym parlamentaryzmem Bazylejskiego i Konstancjeńskiego soborów, korzystającego, celem
umocnienia się, z nienasyconej i nieprzezwyciężonej ambicji jezuitów i ich zwolenników, występującego następnie przeciw
jansenistom, źle widzianym przez rządy państwowe, i wreszcie nakazującego krótkowidzącemu i zależnemu soborowi ubóstwić
się w ognistej a razem mistycznej osobie Piusa IX.

l0-o. Tu bardziej jeszcze aniżeli gdzie indziej widoczna jest uzurpacja. a mężowie stanu, którzy Kościół papieża
nieomylnego wzbraniali się uznać za dawny Kościół prawowity, z którym ich poprzednicy i oni sami utrzymywali stosunki
dyplomatyczne i zawierali konkordaty, stwierdzili tylko sytuację historycznie i prawnie niemożliwą; pomiędzy
ewangelicznym Piotrem omylnym i upadłym, a papieżem rzekomo nieomylnym, jakiego nam dał Sobór Watykański, niemasz nic
wspólnego.

l1-o. Cóż wreszcie ma znaczyć owa formuła ex cathedra, której nikt dostatecznie wyjaśnić nie umie, i którą rozmaicie
rozmaici pojmują, tak, iż w praktyce rzekomy ów przywilej nieomylności staje się bezużytecznym, gdyż nigdy się nie wie,
kiedy się spełniają, warunki, do jego urzeczywistnienia konieczne.

III. Na te zarzuty, których doniosłości i siły, jak widać wcaleśmy nie zmniejszali, dajemy następujące odpowiedzi:

l-o. Rozum ma prawo odmawiać wiary w nieomylność człowieka; dobrzeby nawet czynił, gdyby nie wierzył w nieomylność
jakiejś akademii lub kongresu naukowego. Ale też nie o tym tu mowa, tylko o nieomylności samego Boga. Nikt o niej chyba
powątpiewać nie będzie, nikt jej również zaprzeczyć nie może, chybaby naprzód zaprzeczył możliwości wszelkiego działania
bożego ad extra, niemożliwości natchnienia przez Boga lub takiego towarzyszenia (assistentia) umysłowi ludzkiemu, żeby
ten w pewnych określonych warunkach całkowicie był zachowany od błędu. Natchnienie było udziałem pisarzy biblijnych, nie
jest zaś przyznane ani soborom ekumenicznym ani papieżom. Asystencję zaś, chroniącą umysł skończony od możliwych jego
słabości, ma sobie przyznaną Kościół nauczający, zgromadzony na soborach ekumenicznych i rozproszony po rozmaitych
diecezjach, jako też zwierzchnik Kościoła, papież. Przez to ani Kościół ani papież nie stają się bezgrzesznymi, me są
również przez to nieomylni we wszystkim, lecz tylko w orzeczeniach doktrynalnych, jakie wygłaszają o wierze i
moralności. W tych zaś razach rękojmią ich nieomylności nie są ani ich wiedza, ani zdolności, ani sumienie, ani naukowa
ich uczciwość; są to tylko środki podporządkowane pod prawdziwą przyczynę i najwyższą rękojmię, jaką jest sam Bóg.

2-o. Z tego wynika, że nie mamy potrzeby obawiać się jakiejkolwiek nieroztropności lub zuchwalstwa, jakiegoś pośpiechu
lub uprzedzenia ze strony papieży przy wydawaniu tych wyroków ostatecznych, wymagających wiary ze strony Kościoła. Obawy
takie wówczas tylko byłyby słuszne, gdyby rękojmią prawdziwości nauki papieży byli oni sami. Ale czegóż się obawiać,
skoro to sam Bóg jest jedynym źródłem ich nieomylności? Bóg zaś, skoro raz obiecał, czemużby nie miał udzielać papieżom
swej asystencji przede wszystkim dlatego, aby ich uchronić od zbytniego pośpiechu, nierozwagi, nieroztropności,
zarozumiałości? Czemużby nie miał dopuścić, aby swe nieomylne wyroki wydawali wówczas dopiero, gdy one będą konieczne i
dostatecznie dojrzałe?

3-o. Nadto wynika stąd jeszcze, że skoro postanowienia, wydawane przez papieży po dokładnym ich rozważeniu a
niedotyczące wiary i moralności chrześcijańskiej, mogą dosięgać i zazwyczaj dosięgają bardzo wysokiego stopnia
prawdopodobieństwa i powagi, to orzeczenia doktrynalne o wierze i moralności, będąc poręczonymi przez samego Boga,
posiadają pewność bezwzględnie najzupełniej identyczną z tą pewnością, jaką przedstawia słowo boże: orzeczenia te nie są
wprawdzie natchnione jak Pismo św., ale są tak samo jak Pismo św. niezłomne.

4-o. Chrystus bardzo wyraźnie przyobiecał tę nieomylność Piotrowi i jego następcom. Nie tylko powiedział doń: „Alem ia
prosił za tobą, aby nie ustała wiara twoia, a ty niekiedy nawróciwszy się, potwierdzay bracią twoię,” które-to wyrazy
mogą mieć znaczenie tylko pod warunkiem zapewnienia Piotrowi takiej boskiej asystencji, któraby dozwoliła temu
apostołowi być dźwignią jego braci, innych biskupów, w razie gdyby ci się chwieli w wierze i moralności; nie tylko
udzielił mu władzę kluczów, to znaczy najwyższą moc otwierania królestwa niebieskiego i rządzenia wszystkim bezspornie,
czego znów nie można byłoby zrozumieć bez doktrynalnej nieomylności; nie tylko uczynił go najwyższym pasterzem
wszystkich pasterzy i wszystkich wiernych, oczywiście z obowiązkiem i władza wskazywania, gdzie jest prawda i dobro,
którymi karmić się winni, gdzie jest błąd i zło, których się bezwzględnie strzec mają, co znów przypuszcza w nim
przywilej jakiejś odpowiedniej do jego zadania nieomylności, ale jeszcze, - i na to szczególny nacisk położyć trzeba,
jeśli się pragnie gruntownie zrozumieć naukę Mistrza, Chrystus uczynił Piotra opoką, czyli skałą podstawową, na której
zbudowany został Kościół, i której, niemniej jak samego Kościoła, bramy piekielne nigdy nie przemogą. Tymczasem
przypuśćmy, że Piotr albo który z jego następców narzuca Kościołowi powszechnemu jakąś naukę heretycką lub niemoralną:
jeśli Kościół na nią się zgadza, bramy piekielne przemogły go i jego kamień węgielny; jeśli się zaś Kościół na tę naukę
nie zgadza, wówczas odłącza się od Piotra, który przestaje już być jego podstawą, jego podporą, jego substratum; jeśli
wreszcie Kościół nie tylko się nie zgadza, ale zobowiązuje Piotra do wyrzeczenia się jej, a tym sposobem sprowadza go do
prawdy i dobra, natenczas on sam się staje opoką i podporą tego, którego Bóg uczynił opoką, kamieniem, cephas; z tego
widać, jak są te trzy hipotezy przeciwne ustanowieniu Zbawcy i boskiemu Jego słowu.

5-o. Apostołowie, uznając prymat Piotra, jakeśmy to rzekli, w fakcie tym czy też raczej w tej zasadzie z pewnością
widzieli wynik nieomylności doktrynalnej, jaką sam Chrystus Pan był do prymatu przywiązał i jaką z niej dosyć jasno
wyprowadzał. W każdym razie zaś, jeśli czyny apostołów, które zresztą znamy bardzo niedokładnie, nie świadczą o tym, aby
oni wyraźnie wyznawali tęż samą naukę co my o tej nieomylności, to powód tego jest bardzo prosty: posiadali oni bowiem,
jako apostołowie, osobisty przywilej nieomylności, który ich zwalniał od uciekania się do najwyższego wyroku ich
zwierzchnika, do czego są obowiązani ich następcy. Nie zostawili zaś o tym formalnego na piśmie orzeczenia dla tego, że
wystarczało nakazywać posłuszeństwo umysłu i serca względem Kościoła takiego, jaki Chrystus ustanowił, jaki im okazywał
ich ustny katechizm, względem Kościoła nieomylnego w Piotrze i w jego następcach, nieomylnego w każdym apostole, lecz
nie w jego osobistych następcach, nieomylnego wreszcie w całym episkopacie, pozostającym w jedności ze swym
zwierzchnikiem. Jużeśmy wyżej powiedzieli i jeszcze przy sposobności powiemy, że Kościół pierwotny, z chwilą kiedy się
nadarzyła po temu sposobność, czynem i pismem zaświadczał, że nieomylność tę w ten sposób rozumiał: Kościół tedy uznawał
nieomylnymi samych apostołów, tak jak znów ci ostatni uznawali nieomylnym Chrystusa.

6-o. Zaparcie się św. Piotra w niczym nie dotyczy niniejszej kwestii. Przede wszystkim, wówczas gdy Cephas w ten sposób
zdradzał swego Mistrza, nie był jeszcze obdarzony prymatem papieskim; nie był jeszcze nawet papieżem, a Kościół wcale
jeszcze nie istniał. Następnie, upadek jego nie polegał na błędnym orzeczeniu ex cathedra, zwróconym do całego
chrześcijaństwa. Prawda, że smutny ten upadek nie bardzo przemawiał na korzyść Piotra, ale Chrystus, gdy udziela
jakiegoś przywileju nie na korzyść osobistą, nie zwraca uwagi na osobiste zasługi; nadto Piotr i jego następcy są w
pewnych razach nieomylni nie dla własnej korzyści lub przyjemności, ale dla dobra Kościoła. To też nie nam szukać
przyczyny, jaką rządziła się Opatrzność przy wyborze tych raczej osób niż innych. Chciejmy przy tym zwrócić uwagę i na
to, że towarzysze Piotra cieszyli się tym samym przywilejem nieomylności co on, nie z tego samego wprawdzie powodu, lecz
z powodu swego apostolstwa; biskupi zaś, którzy zbiorowo po nich następują, zbiorowo również gdy są zebrani na soborze
ekumenicznym, wstępują w ich nieomylność. Nie należy znów tak przesadzać boskiej hojności względem Piotra, iżby dla
niego zdawała się ona zapominać o wszystkich innych.

7-o. Wszak mówiliśmy, że papieże mogą się mylić teoretycznie i praktycznie w swym życiu prywatnym, w swych wyrokach
sądowych i administracyjnych, a nawet w swym nauczaniu, gdy ono nie ma cechy i doniosłości jakiegoś orzeczenia,
zwróconego do całego Kościoła i dotyczącego wiary i moralności. Atoli, co się tyczy orzeczeń tego rodzaju, niemasz ani
jednego, któreby było błędnie wydane przez papieża. Znane wypadki z papieżem Honoryuszem, Wigiliuszem, Liberyuszem,
osławione zajście z procesem Galileusza (ob. t art.), prywatne dzieje papieży Marcellina i Aleksandra VI, starannie
roztrząsano przed, w ciągu i po Soborze Watykańskim, i uznano je, tak samo jak zaparcie się Piotra, za nienależące do
omawianej tu sprawy o nieomylności; to też chętnie o nich przemilczamy.

8-o. Tradycja chrześcijańska nie tylko nie jest przeciwna dogmatowi o nieomylności papieskiej, ale owszem, od pierwszych
czasów chrystianizmu jest mu najwyraźniej przychylna. Do tego, cośmy już o tym wyżej powiedzieli, dodamy jeszcze ten
tylko fakt oczywisty i niezaprzeczonej dowodowej siły, że zawsze i w Kościele pierwotnym i później, wszelką naukę,
potępioną przez Rzym, uznawano za heretycką, a wszelką przezeń przyjętą - za prawowierną. Za odstępcę od wiary
Chrystusowej uważano tylko tego, kto odstępował od wiary Piotra; a wielkim, jedynym środkiem usprawiedliwienia, do
jakiego uciekali się katolicy, niesłusznie podejrzewani o błędy w wierze, było zaświadczenie o całkowitej zgodności swej
z nauką papieską. Powtarzamy, że fakt-to najdawniejszy, najbardziej znany i najpewniejszy. Otóż, jakże inaczej tłumaczyć
to można, jeśli nie przekonaniem powszechnym o nieomylności papieża? Papieża powiadam, bo Stolica Apostolska bez papieża
jest abstrakcją, Kościół rzymski bez biskupa rzymskiego nie jest prawdziwie nieomylny, a nawet wcale nie jest Kościołem.
A fakt ten, w całości swej tak nadzwyczajny, mówiąc po ludzku, a tak zwykły w rocznikach chrystianizmu, dobitnie
wykazuje, że nie szło Kościołowi o zaprowadzenie jakiegoś modus vivendi w krytycznej chwili, o zażegnanie walk i
uspokojenie sporów, ale rzeczywiście szło o niezaprzeczoną i niezłomna zasadę wiary: było się katolikiem lub się nie
było, względnie do tego, czy się wierzyło lub nie tak jak wierzył papież. Był zatem papież najwyższym Nauczycielem,
nieomylnym Mistrzem, upoważnionym przez Boga narzędziem Objawienia bożego.

9-o. Zanim jeszcze Rzym papieski miał możność i chęć marzenia o chwale Rzymu pogańskiego, który go ścigał w katakumbach
i amfiteatrach, już cały Kościół uznawał papieży za nieomylnych, a św. Ireneusz (Contra Haeres. lib. III, c. 3) i sam
nawet św. Cyprian (Epp. 45, 52; De Unitat. Eccl. n. 1), wyrażali jedynie powszechne przekonanie chrześcijan, gdy pisali
powyższe rozgłośne teksty w księgach swoich, które to teksty byłyby niezrozumiałe bez wiary w nieomylność następców
Piotra. Nie inaczej też działali i głosili chrześcijanie Wschodu, św. Dionizy Aleksandryjski na przykład, Orygenes i
inni (Athan. De Sent. Dyon. n. 13; Euzeb. Histor. Eccl. VI, 36; etc). Gdyby prymat, udzielony Piotrowi przez Chrystusa
Pana a przez cały Kościół uznany, był tylko jakimś prymatem honorowym, to z pewnością, żaden wiek, żadna diecyzja, żaden
biskup nie zgodziłby się na zamianę jego na prymat jurysdykcji i nieomylnego nauczycielstwa; historia Kościoła nie
dozwala wierzyć, aby kiedykolwiek episkopat był do tego stopnia niedbały, iżby się bez żadnego protestu przyglądał takim
intrygom. Lubią się niektórzy powoływać na pierwszych cesarzy chrześcijańskich, i powiadają, że majestat ich rozbudził w
biskupach rzymskich ambitne pragnienie wyrównania im, a z czasem ich przewyższenia; ale właśnie ta władza cesarska, na
ogół nie bardzo wówczas łaskawa dla władzy papieskiej, byłaby ją raczej ze wszystkich sił swoich opanowała i zdławiła,
gdyby nie była już uprzednio stwierdziła faktycznego i prawnego istnienia duchowej papieskiej wyższości. Mrzonki-to
upatrywać w mnichach i średniowiecznych scholastykach jeśli nie pierwszych wynalazców, to przynajmniej wielkich
czynników i popleczników nieomylności papieskiej. Alboż-to wówczas nie czuwał episkopat katolicki nad swym
duchowieństwem i nad szkołami, i czyż nie sprowadzał śmiałków do właściwej ich miary, gdy teoriami swymi lub
niewłaściwym działaniem z niej wychodzić chcieli? Czyż-to scholastycy nie okazywali dość niepodległości ducha, i czyż
nieraz nie nabawiali niepokoju samych nawet papieży, których rzekomo, zdaniem niektórych, mieliby być dźwignią i
podporą? Możliwa to rzecz, że zgorszenia na soborach w Konstancji i Bazylei dały lepiej niektórym odczuć potrzebę
nieomylnego Piotrowego prymatu, ale nie mniej przecież jest rzeczą historycznie stwierdzoną, że i gallikanizm zyskał
szeroką podstawę, jeśli nawet nie swe narodziny, w sporach i niesnaskach tej dramatycznej konstancjeńsko-bazylejskiej
epoki czasu.

Dwojakie to zjawisko powtórzyło się w XVI w.: kiedy z jednej strony rewolucja protestancka uwydatniała olbrzymie
dobrodziejstwo instytucji nieomylnego nauczyciela i pasterza, i kiedy skłaniała największych świętych i największych
ludzi, a mianowicie powstające wówczas Towarzystwo Jezusowe, do obrony przywilejów biskupa rzymskiego, jako prawdziwego
palladjum wiary katolickiej, z drugiej strony taż sama rewolucja protestancka rozsiewała na wsze strony, nawet w
narodach wiernych staremu Kościołowi, ducha swobody i sceptycyzmu, teoretycznego i praktycznego racjonalizmu, który z
pewnością nie wtórował temu, co nazywają ultramontańskimi ambicjami i rzekomymi usiłowaniami papieży uchodzenia za
nieomylnych. Jeśli papieże energicznie strzegli swej władzy w sprawie jansenizmu, to nie czynili nic takiego, czegoby
nie uczynili ich poprzednicy pierwszych wieków, i to niekiedy z daleko większą gorliwością i stanowczością. I co za
nierozum wreszcie, nie chcieć nic więcej widzieć w orzeczeniu nieomylności papieskiej na soborze watykańskim, tylko
wynik błędów jakiegoś papieża i niegodnego episkopatu! Jak gdyby papież był jakimś bezgranicznym autokratą, a episkopat
- tłumem jakimś bez myśli i bez serca! Nie, zaprawdę, episkopatowi wcale nie zbywało na wolności, wiedzy i sumieniu; i
już choćby ze stanowiska naturalnego powaga orzeczenia episkopatu jest bardzo znaczna, ale ze stanowiska
nadprzyrodzonego, i w oczach każdego, kto wierzy w nieomylność Kościoła, nieomylność najwyższego Pasterza została
orzeczona ze wszelkimi tymi rękojmiami prawdy, jakimi się cieszą najpewniejsze dogmaty.

10-o. Papież wówczas orzeka lub przemawia ex cathedra, „z wysokości swej apostolskiej stolicy,” gdy na mocy powierzonego
Piotrowi urzędu pasterskiego naucza jako mistrz i najwyższy nauczyciel całego Kościoła, z tytułu urzędu swego jako opoka
podstawowa, na której opiera się Kościół, z tytułu obowiązku swego pasienia wszystkich owieczek Chrystusa, słowem, gdy
przemawia jako papież, wszystkich zobowiązujący do wierzenia w to, czego naucza Cathedra czyli stolica w tradycyjnym
języku Kościoła oznacza stolicę czyli urząd biskupa i stolicę czyli urząd nauczyciela. Papież, jako biskup powszechny,
jako nauczyciel powszechny, jest nieomylny w tych rzeczach, w których sam Kościół musi być nieomylny, którego ten papież
jest zwierzchnikiem i głową, a zatem w przedmiotach wiary i moralności, oraz w tych wszystkich rzeczach, które się tak
ściśle łączą z wiarą i moralnością, iż bez nich wiary i moralności nie możnaby ani głosić, ani wyjaśniać, ani bronić.

Nic zaś łatwiejszego zazwyczaj, jak wiedzieć, czy papież w danym razie przemawia jako papież, z wolą zobowiązywania nas
do wierzenia w to, czego naucza; oświadcza to bowiem albo sam, albo każe urzędownie o tym ogłosić, albo świadczą o tym
okoliczności, w których papież dogmatyczne swe postanowienie ogłasza, albo wreszcie episkopat, teologowie i wierni
jednozgodnie uznają dane jakieś postanowienie papieskie za nieomylne. Jeśli zaś w rzeczywistości zachodzi na tym punkcie
poważna jakaś wątpliwość, wówczas niema obowiązku wierzenia pod karą klątwy w postanowienie papieskie, które zresztą z
innych względów może obowiązywać na sumieniu.

(Prw. w Słowniku niniejszym art.: Kościół, Galileusz; kard. Franzelin, De Traditione, De Ecclesia; kard. Manning, Htstoire du Concille du Vatican; Palmieri, De Romano Pontifice; i t. p.).

