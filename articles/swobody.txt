Swobody nowoczesne, swobody polityczne

x. dr Jules Didiot

I. Swobodami politycznymi nazywamy zazwyczaj przywilej obywateli kraju uczestniczenia w działaniach kierującego nimi
rządu – przywilej współudziału w ustawodawstwie prawnym, przywilej wskazywania i określania wysokości podatków, bez
których wszelki mechanizm społeczny zarówno w czasie pokoju, jak w czasie wojny ustaćby musiał.

Tego rodzaju swobody polityczne, wykonywają się albo przez głosowanie bezpośrednie, albo przez wybory posłów,
przedstawicieli, senatorów i t. p. Przez swobody nowoczesne nazywamy przeważnie pewne rzeczywiste czy też urojone prawa,
które ogłosiła Deklaracja z 1789 r., a które następnie wznowiły niektóre konstytucje dzisiejsze: swobody te możemy
logicznie sprowadzić do trzech głównych, a mianowicie: swobody myśli, swobody słowa, swobody działania bez żadnych
innych ograniczeń prócz tych, jakich wymagają takież swobody dla innych ludzi.

Jeśli teraz zapytamy, co sądzi Kościół o swobodach, politycznych i nowoczesnych, to przedewszystkiem musimy przypomnieć
wiele wydarzeń historycznie pewnych:

1-o obecnie Kościół żyje zgodnie wśród narodów, które te swobody mniej lub więcej sobie przyswoiły. Sam nawet papież w
zarządzie Państwa Kościelnego uwzględnił część swobód rzeczonych.

2-o. Kościół od początku swego istnienia powściągał i łagodził, aż w końcu zniósł całkowicie dawną, zarówno oświeconą
jak barbarzyńską tyranię; nauka jego, instytucje i działalność zawsze sprzyjały wyswobodzeniu zarówno jednostek jak
całych społeczeństw.

3-o. Jaka tedy była postawa Kościoła wobec liberalnego ruchu, który się w praktyce ujawnił r. 1789, a w teorii na długo
już przedtem? Pius VI papież brewem z dnia 10 Marca 1791 r. i listem do nieszczęsnego kardynała Lomenie de Brienne
potępił swobody nowoczesne w znaczeniu błędnej filozofii XVIII w., to jest w tym ich rozumieniu, jakoby każdemu
człowiekowi służyło istotowe i niczym nie zastąpione prawo myślenia, mówienia i czynienia wszystkiego, co zechce, bez
podlegania w tym jakiejkolwiek władzy boskiej lub ludzkiej; ale tenże papież oświadcza, że bynajmniej nie potępia nowych
praw społecznych, jakie przyznał król narodowi, i jakie dotyczą, rządów czysto doczesnych. Ten sam papież, celem
usunięcia większych nieszczęść we Francyi, nie waha się w lipcu 1796 r. nakazać posłuszeństwa ówczesnemu rządowi.
Następca jego Pius VII konkordatem z r. 1801 nietylko wchodzi uroczyście w układy z Konsulatem, ale wyraźnie potwierdza
przysięgę posłuszeństwa i wierności, składaną rządowi republikańskiemu, nie żądając nawet w zamian – czego zresztą
gorąco pragnął – aby Konkordat ogłosił religię katolicką za religię Państwa i religię panującą.

W 1804 i w 1808 kardynałowie Consalvi i Pacca podtrzymują istnienie władz, ale zwalczają bezwzględną niezależność
państwa od Kościoła; protestują przeciw systemowi, chcącemu wprowadzić wolność wszystkich religii w zasadę prawodawczą,
konkordatową, jako założenie podstawowe i doktrynalne; nastąpiło wszakże porozumienie pomiędzy Stolicą Apostolską a
rządem cesarskim, że ta przyjęta we Francji wolność kultów religijnych ma wyrażać jedynie tolerancję społeczną i
poręczenie bezpieczeństwa wszystkich kultów, bez jakiegokolwiek uszczerbku dla Kościoła, który ma nadal zachować
wszystkie swe prawa, a zwłaszcza przywilej karania apostatów karami kanonicznymi. W 1808 r. Pius VII próbuje zamknąć
wrota Państwa Kościelnego przed tym liberalizmem, który się wskutek wielkiej rewolucji stał pewną koniecznością we
Francji, ale koniecznością tylko miejscową bez żadnego prawa do trwałej ciągłości i powszechności. Tenże papież w 1814
r. przeciw projektowi konstytucji, zawotowanemu przez senat francuski, ponawia swe uwagi z r. 1804 i otrzymuje od
Ludwika XVIII pewne zadośćuczynienie. Pius VIII zezwala na przysięgę wierności konstytucji francuskiej z r. 1830, gdyż
podług nie odwołanej podówczas deklaracji z r. 1818, przysięga ta odnosiła się tylko do rzeczy porządku cywilnego, i
składający ją nie zobowiązywali się do niczego, coby się sprzeciwiało prawom bożym lub kościelnym.

Przesada naprzód a później już wyraźnie błędy Lamennais'ego skłaniają uczonego Grzegorza XVI do wypowiedzenia wyraźnie i
obszernie swego zdania o swobodach nowoczesnych. Nie znaczy-to, aby ich nie chciał tolerować: i owszem, posyłając
Lamennais'emu egzemplarz bulli Mirari vos (27 Sierpn. 1831 r.), poleca kardynałowi Pacca, aby mu napisał, że:
„roztropność wymaga w pewnych razach tolerancji celem uniknienia większego złego, ale nie należy nigdy przedstawiać tych
swobód jako coś dobrego, jako rzecz pożądaną.” Z tego powodu przyszły kard. Dechamps uczynił w r. 1836 głośne później
rozróżnienie pomiędzy tezą i hipotezą, czyli pomiędzy założeniem a przypuszczeniem; w założeniu swobody rzeczone
należałoby odrzucić, w przypuszczeniu zaś wywiązania się większego złego ze zniesienia tych swobód można je tolerować.
To przypuściwszy, Grzegorz XVI potępia indyferentyzm religijny, jednakową prawomocność wszelkich przekonań, całkowitą
swobodę głoszenia ich pismem i t. p.

Pius IX znów w instrukcjach, przeznaczonych dla Kanady w r. 1876, oświadcza, że „Kościół, potępiając liberalizm, nie
myśli przez to potępiać wszystkich w ogóle i każdego po szczególe stronnictw politycznych, które mogą się zwać
liberalnymi; orzeczenia jego dotyczą pewnych błędów, nauce katolickiej przeciwnych, nie zaś tego lub owego stronnictwa
politycznego.” I on zatem przyjmuje tezę i hipotezę oraz w całej sile utrzymuje prawa, przynależne prawdzie, i prawa,
przynależne roztropności. Skoro tylko rząd hiszpański oświadczył, że poręcza wszelkie prawa boskie i kościelne, wówczas
tenże papież upoważnił Hiszpanów do składania przysięgi na konstytucję z r. 1876, aczkolwiek niektóre jej rozporządzenia
wyraźnie gani. Ale czego dozwolić nie może, to tego, aby zaprzeczono "koniecznej łączności, wolą bożą zaprowadzonej,
pomiędzy porządkiem rzeczy przyrodzonym a nadprzyrodzonym, aby dozwalano władzy świeckiej wdzierać się w prawa władzy
duchownej, aby chciano bratać prawdę z błędem i kłamstwem; aby wszystkie swobody nowoczesne przekształcono w rzekome
prawa, aby znoszono wszystkie rzeczywiste prawa i prawne przywileje Kościoła katolickiego, aby od kolebki do grobu
systematycznie wystawiano człowieka na wszelkie niebezpieczeństwa szkoły i dziennikarstwa bez Boga, i t d, i t. d.
Wspomniany też tu Syllabus, który ma być rzekomo krańcowo przeciwny wszystkim swobodom nowoczesnym, nie zawiera innych
klątw przeciw tym swobodom. Nic też nowego nie czyni Leon XIII w swych mistrzowskich encyklikach i świetnych brewiach,
tylko rozwija teoretyczne i praktyczne nauki swych poprzedników. Nie chce on, aby katolicy wzajemnie się oskarżali o
niezgodność przekonań w sprawach tego rodzaju, aby katolicy belgijscy dzielili się i wyczerpywali w sporach wzajemnych o
swe prawa, publiczne i konstytucję. To wszakże wcale mu nie przeszkadza głośno potępiać bezbożności tych, co już nie
tylko rozróżniają, ale zupełnie rozdzielają i odosabniają politykę od religii, a zwłaszcza to mu nie przeszkadza
bezustannie pracować nad wykazaniem, usprawiedliwieniem i uzasadnieniem chrześcijańskiego prawa w rodzinie i w
społeczeństwie.

II. Umyślnie rozwinęliśmy obszerniej naukę papieską o polityce i swobodach nowoczesnych, abyśmy nie potrzebowali
wymieniać i udowadniać zasad, na jakich się ona opiera. Co się zaś tyczy zarzutów, Kościołowi czynionych, że w zasady te
wierzy, co się tyczy nadziei, że Kościół przestanie kiedyś zasad tych bronić, to wyznać musimy, że jest-to nadzieja tak
samo czcza i bezpodstawna, jak byłaby nadzieja, że Kościół kiedyś wyrzecze się dogmatów bóstwa Chrystusa Pana,
bezwzględnej Jego władzy nad światem, który stworzył i odkupił, - duchowości i nieśmiertelności duszy, istnienia łaski i
porządku nadprzyrodzonego, wyższości ducha nad ciałem i łaski nad naturą, istnienia społeczności bożej, wyposażonej w
prawa wyższe od praw społeczności czysto ludzkich, i t. p. Otóż tedy, dopóki te dogmaty będzie uznawał Kościół za
prawdziwe, dopóty za błędne będzie miał wszelkie doktryny polityczne i moralne, jakie mu są obecnie lub w przyszłości
będą przeciwstawiane.

III. Na wielu miejscach niniejszego Słownika odpieramy niektóre zarzuty, dotyczące nauki i zachowania się Kościoła
względem narodów i konstytucji nowożytnych, i dlatego niema potrzeby tych zarzutów w tym miejscu poruszać. Te zaś
zarzuty, które tu rozpatrzyć pragniemy, dotyczą przedziwnej encykliki papieża Leona XIII Libertas, omawiającej wolność
ludzką i swobody nowoczesne (20 Czerwca 1888 r.). Roztrząsając te zarzuty, rozjaśniać je będziemy tym pierwszorzędnym
dokumentem kościelnym, który nam dostarcza zarówno jasnej jak poważnej nauki o tych drażliwych i subtelnych
przedmiotach. Dosyć powszechnie tedy słyszeć się daje za dni naszych, że:

l-o. Kościół jest wrogiem wolności.

2-o. Swobody nowoczesne, które Kościół odrzuca, są właśnie konieczne do doskonałości społecznego stanu narodów i do
wybornego działania organizmu społecznego.

3-o. Kościół podwójną swoją nauką o odwiecznym prawie naturalnym i niezmiennym, z którego-to prawa muszą wnikać
wszystkie inne prawa, jak również nauką swą o łasce bożej, do moralnego naszego życia koniecznej, niszczy sam zarodek
wszelkiej ludzkiej wolności.

4-o. Toż samo powiedzieć trzeba o nauce Kościoła o Bogu, jako ostatecznym, bezwzględnym, nieuniknionym celu
wszechrzeczy, o nauce Kościoła, dotyczącej osobistej i społecznej działalności człowieka; jakże bowiem chcecie, aby ta
działalność była wolna i swobodna, jeśli ona z góry ma dążyć do tego jednego, niezmiennego, fatalistycznego celu
bożego?

5-o. Kościół z natury swojej, czy chce, czy nie chce, jest przychylny niewolnictwu, feudalizmowi, teokracji; i nie może
być inaczej, skoro będąc urządzonym podług systemu czystej teokracji, ze wszystkimi, jakie tylko wyobrazić sobie można,
mistycznymi właściwościami, jest on nauką objawioną, władzą bezwzględną, nieomylną i t. p.

6-o. Zresztą, pocóż chce Kościół dodawać do bardzo już licznych obowiązków, jakie na nas wkłada religia naturalna,
mniemane jakieś obowiązki nadprzyrodzone, które zdrowa filozofia odrzuca, jako co najmniej wątpliwe, a dla wolności
ludzkiej w wysokim stopniu krzywdzące?

7-o. Gdybyż-to jeszcze zadawalał się Kościół na wkładaniu swego jarzma na poszczególne jednostki, regulując ich życie
prywatne! ale ma on nadmierne pretensje do rządzenia ludźmi w ich życiu publicznym i do opanowywania w ten sposób całego
państwa!

8-o. I jakiemże prawem te swobody nowoczesne, ta drogocenna zdobycz nowoczesnego umysłu, sprzeciwia się wolności
kultów?

9-o. Jakiem prawem potępia Kościół bezwzględną wolność dziennikarstwa i żywego słowa?

10-o. Jakiem prawem chce on ograniczyć swobodę nauczania, albo raczej zniszczyć, usunąć ją dla swojej korzyści?

11-o. A przecież, cóż jest droższego dla człowieka, a jednak bardziej nienawidzonego przez Kościół, nad swobodę
sumienia?

12-o. Sama nawet tolerancja, którą chełpi się Kościół w encyklikach papieskich, czyż nie jest zarazem kłamliwą i raniącą
te swobody, które ona właśnie chciałaby uważać za jakaś grzeszną samowolę?

13-o. Wreszcie, ów jawny wstręt Kościoła dla rządów demokratycznych i republikańskich doskonale wykazuje głęboką jego
nienawiść do tego wszystkiego, co poręcza człowiekowi ostateczne i całkowite posiadanie przyrodzonej mu wolności.

IV. Odpowiedź:

1-o. Kościół wrogiem wolności! Dziwne to a przede wszystkim kłamliwe powiedzenie, gdyż Kościół z wolności ludzkiej czyni
istotowy i pierwszorzędny punkt swego dogmatu i swej moralności. Historia świadkiem, z jaką siłą bronił Kościół wolności
człowieka przeciw manichejczykom i ich naśladowcom, przeciw Lutrowi i Kalwinowi, przeciw Jansenistom, - z jakim wstrętem
odpycha dziś fatalizm współczesnych nam materialistów i pozytywistów.

2-o. To co Kościół odrzuca w przedmiocie swobód nowoczesnych, nie jest z pewnością ani dobrem samo w sobie ani źródłem
jakiegokolwiek dobra. Zarówno dzieje rewolucji francuskiej jak dzieje filozofii socjalnej wyraźnie dowodzą, że te
właśnie nadmierne wolności przeszkodziły wprowadzeniu hałaśliwie zapowiadanych reform i wyprowadzeniu z nich błogich
rezultatów dla ludzkości. Prawdziwa wolność, wolność pożyteczna dla rodzaju, ludzkiego, nigdy się Kościołowi nie
sprzeciwia, ale fałszywa i niebezpieczna wolność obniża, rujnuje, do tyranii albo nihilizmu prowadzi.

3-o. Nauka rzymska, dotycząca prawa naturalnego, wiecznego, niezmiennego, a będąca objaśnieniem i podporą wszystkich
innych nauk, tak samo nie szkodzi dobrze zrozumianej wolności, jak jej nie szkodzi niezmienność samej natury. Prawda, że
nauka zobowiązuje wolność do rozsądku, do poszanowaniu względem pewnych zasad, do zamknięcia się w pewnych granicach.
Skądinąd znów i wolność ludzka, jako skończona i omylna, potrzebuje naprawy i kierunku ze strony prawa nieomylnego i
niezepsowalnego. Ale czyż doskonałość wolności polega na tym, aby ta wolność była nierozumna i niedoskonała? Co się zaś
tyczy łaski, to ona w niczym nie burzy wolnej woli człowieka; ona ją leczy, podtrzymuje, podnosi do porządku
nadprzyrodzonego i na tym koniec. Bóg, który stworzył wolność ludzką, wie dobrze, w jaki sposób może jej użyczać swego
poparcia bez jej naruszeniu i zmniejszenia. Nikt też nie czuje się bardziej wolnym i rzeczywiście nikt nim nie jest
bardziej nad chrześcijanina, wiernego prawu swemu i powolnego łasce.

4-o. Ktoby przypuszczał, że wolność naszą choćby na jotę tamuje obowiązek stosowania całego życia naszego do
nieskończonej i niezmiennej dobroci bożej, składałby tylko dowód swej niewiadomości, iż wolność ta z istoty swój jest
stworzona dla dobra, dla najwyższego dobra, albo też błędnie wyobrażałby sobie, że pomiędzy nami a nieskończenie
podniosłym celem, do którego dążyć mamy, jest miejsce jedynie na czyny z góry określone, bez żadnej możliwości wyboru i
bez różnorodności środków od nas zależnych. Tymczasem przeciwnie, odrobina zastanowienia nad warunkami naszego pochodu
ku Bogu wykazałaby dostatecznie, że człowiecza wolność nasza, jakkolwiek byłaby żądna rozszerzenia swych granic, posiada
przed sobą daleko więcej przestrzeni, aniżeli jej potrzeba do szerokości pojęć i działania. A to, co mówię o wolności
jednostek, muszę powiedzieć również o wolności ludów i całego rodzaju ludzkiego. W tej olbrzymiej przestrzeni, dzielącej
ziemię od nieba, czas od wieczności, swobodnie poruszać się może wszelka działalność, wszelkie pożądanie człowieka.

5-o. Chyba tylko samą dziwną nieznajomością faktów możnaby wytłumaczyć sobie stawiany Kościołowi zarzut sprzyjania
niewolnictwu. Kościół wprawdzie jest największą w świecie „szkołą poszanowania” i posłuszeństwa, ale czyż sam Chrystus
pierwszy nie stwierdził równości prawa wszystkich ludzi wobec wspólnego Ojca niebieskiego? A św. Paweł czyż nie nauczał
o powszechnym braterstwie ludzi w Chrystusie Panu? Czyż Kościół nie walczył ustawicznie przeciw barbarzyństwu i
ciemięzcom ludzkości, usiłując z pod ich haniebnego jarzma wydobyć najróżnorodniejsze ludy, a jednocześnie chroniąc je
od upadku we wszelkie bezwstydy moralnego wyuzdania? Jeśli zaś Kościół nie mógł przeprowadzić swego dzieła w ciągu
jednego lub dwu wieków, jeśli zadanie jego jeszcze nie skończone i prawdopodobnie nie tak rychło jeszcze skończone
zostanie, to kogóż winić za to mamy, jeśli nie ludzkość, tak głęboko upadłą i uwieczniającą się raczej swymi wrodzonymi
złymi dążnościami, aniżeli przymiotami mozolnie nabytymi. Utrzymywać zaś, że Kościół katolicki, będąc tym czym jest, nie
może być przyjacielem i poręczycielem ludzkiej wolności, jest-to stawiać rozumowanie a priori, i to w przedmiocie, w
którym należałoby się radzić tylko doświadczenia, co wcale trudnem-by nie było. I rzeczywiście, zapytajcie co mówi
historia, a przekonacie się łatwo, że tyrania od góry i od dołu rozwijała się na ziemi tylko przed katolicyzmem, a po
Chrystusie tylko po za nim.

6-o. Oprócz przepisów prawa naturalnego, Kościół skłania nas jeszcze do uległości względem prawdziwych i
niezaprzeczonych obowiązków nadprzyrodzonych. Bóg bowiem nie ograniczył się na tym, aby być naszym Stwórcą, lecz chciał,
lecz raczył być nadto naszym oświecicielem. A zatem, jak z pierwszego tak samo i z drugiego tytułu należy się Mu od nas
posłuszeństwo rozumu i uległość serca. Samo prawo naturalne wkłada na nas ścisły obowiązek wierności prawu
nadprzyrodzonemu, to ostatnie zaś, uzupełniając i udoskonalając tamto, znacznie powiększa ogół doskonałości, jakimi
obdarzało już naszą wolność prawo czysto naturalne.

7-o. Życie publiczne zarówno jak prywatne rządzi się odwiecznymi zasadami prawa i prawdy oraz praktycznymi
rozporządzeniami pozytywnego objawienia. Państwo jest tylko zbiorowiskiem sumień indywidualnych, i trudno pojąć,
dlaczegoby społeczeństwo miało posiadać swobody i pewna niezależność, do którychby nie mogły dążyć jednostki bez
jakiegoś zbrodniczego szaleństwa. A zatem, logicznym bezwarunkowo okazuje się Kościół rzymski, wymagając od ludów, jako
ludów, poszanowania dla prawa bożego przyrodzonego i nadprzyrodzonego. Bo czyż państwo ma prawo stawiać przeszkody
uświęcaniu się i wiecznemu szczęściu swych obywateli? Oczywiście nie. Ma ono zatem obowiązek szanować i budzić
poszanowanie dla praw boskich.

8-o. Wolność religijna wszelkich zarówno wyznań wcale nie jest szacowną jakąś zdobyczą cywilizacyjną, lecz tylko
pożytecznym zastosowaniem się do złowrogich okoliczności życia danego społeczeństwa w upadku. Prawda, że dla katolików
wolność religijna więcej warta od prześladowania ich przez rządy bezbożne dla dysydentów zaś taż sama wolność religijna
więcej warta od hipokryckich świętokradztw lub zbrojnych rokoszów, jakie w pewnych trudnych okolicznościach nie
omieszkałaby wytwarzać nowoczesna gorliwość jednych, a bezrozumna nietolerancja drugich. Poza tymi wszakże różnymi
hipotezami, które w naszych czasach niestety stają się faktami aż nadto rzeczywistymi, Kościół, jako jedyny posiadacz
prawdziwej wiary, nie może zgodzić się na to, jako na założenie bezwzględne, żeby wolność religijna była czymś dobrym.
Boć to nie dobro przecież, kiedy umysły jednego narodu dzieli i między sobą różni tak ważna różnica poglądów; nie
dobro-to żadne, kiedy zaślepione sekciarskimi przesądami tłumy, albo-też kłamliwym kaznodziejstwem uwiedzione, żyją i
umierają po za wiarą prawdziwą; żadne-to dobro, kiedy państwo zdaje się być obojętne dla zagadnienia, tak istotnie
złączonego z moralnym życiem obywateli, ze społecznym życiem narodów, i kiedy to państwo wszystkimi zarówno religiami,
jako błędnymi i zbytecznymi, pogardzać się zdaje. Nie żadne-to dobro także, kiedy umysły, prawdzie służące, znajdują
niekiedy pokusę do mniejszego cenienia prawdy i do wypełniania jej w życiu praktycznym z pewną oziębłością i
obojętnością. Wolność religijna przeto będzie może mniejszym złem niekiedy, ale nigdy nie będzie dobrem stanowczym i
zupełnym.

9-o. Wobec Kościoła, który wierzy w przedmiotowość prawdy naturalnie poznanej lub w nadprzyrodzony sposób objawionej,
wolność myśli a w dalszym następstwie i wolność słowa nie może być wolnością całkowitą, bezwarunkową, bez żadnych granic
i wędzideł. Człowiek ma prawo myślenia i mówienia tylko tego, co prawdziwe i słuszne. Jeśli zaś niekiedy trzeba
tolerować jakieś zboczenia jego umysłu i wyobraźni, jogo mowy i publicznej działalności, taka tolerancja jest tylko
mniejszym złem, nigdy zaś pozytywnym, bezwzględnym i ostatecznym dobrem.

l0-o. Tym bardziej jeszcze nie może zgodzić się Kościół w zasadzie na to, jakoby na rzecz całkowicie dobrą, aby każdy
mógł nauczać czego chce, zwłaszcza dzieci i młodzież. Swoboda nauczania jest bronią obosieczną, zarówno do złego jak do
dobrego użyć się dającą. Nie można jej też bez zastrzeżeń i ostrożności dawać w ręce ludzi złych, nieoświeconych,
kłamliwych, tak jak się ją daje do rąk roztropnych, uczciwych i uczonych. Błąd nie ma tego samego prawa do
rozpowszechniania się jakie ma prawda, błąd bowiem i prawda nie są jednym i tym samem, dlatego też jednakowo traktować
ich nie wolno, i Kościół nie obejmuje ich nigdy w jednym uczuciu jakiejś nieokreślonej i luźnej sympatii.

11-o. Swoboda sumienia, pojmowana jako wykonywanie bez przeszkód i zapory obowiązków rozumu i serca względem Boga, jest
dobrem rzeczywiście nieocenionym. Takiej swobody z całą siłą wymagali zawsze apostołowie, obrońcy wiary, męczennicy
Kościoła. Ale pojmowana w znaczeniu nowożytnym, jako nieograniczone prawo czynienia wszystkiego, czego tylko zażąda
jakieś widzimisię lub namiętność, i to w obronie lub przeciw prawu bożemu, w obronie lub przeciw nauczaniu i przepisom
Kościoła, boską powaga obdarzonego, taka swoboda sumienia jest złem nie do zniesienia, na które Kościół nigdy się nie
zgodzi, nawet przez proste pobłażanie. Na co jedynie zgodzić się może niekiedy Kościół w tak smutnych czasach, jak
nasze, to na to, aby władza świecka nie zajmowała się wcale tym, czy kto spełnia lub nie spełnia obowiązków sumienia,
byleby nie naruszał tej lub owej podstawowej zasady moralności, objętej jednocześnie artykułem prawa karnego. Tak jest,
Kościół zgadza się niekiedy na to, aby zachowywano choćby to minimum moralności. Ale też jest-to maximum jego ustępstw
na rzecz ducha czasu; próżno żądać od niego więcej, gdyż byłoby to chcieć, aby się wyrzekł najistotniejszego swego
posłannictwa.

12-o. Bynajmniej, tolerancja Kościoła rzymskiego względem pewnych swobód nowoczesnych wcale nie jest czystą formą tylko
i pustym dźwiękiem. Jest ona szczera, otwarta, poważna. Ale jest-to tolerancja i nic więcej. Nie jest-to ani uznanie,
ani zadowolnienie i radość, ani zwłaszcza zamiłowanie tych swobód. Mając na uwadze smutny stan umysłów i nieszczęśliwe
wydarzenia, zaszłe w Europie w ciągu bieżącego wieku, uznaje Kościół, że władza świecka byłaby nieroztropna, gdyby
chciała zakazywać religii błędnych, nakazywać spełnianie przykazań kościelnych odnośnie do dziennikarstwa, postów i t.
p., uznaje przeto zwierzchników społeczeństwa, którzy względnie do potrzeb czasu i miejsca pozostawiają więcej lub mniej
całkowitą wolność dziennikarstwu, błędnym religijnym kultom i t. p.

13-o. Nie chcemy w to wchodzić bynajmniej, czy rząd demokratyczny, czy republikańska forma rządu zawsze i wszędzie w
najwyższym stopniu zapewnia swobodne wykonywanie wszystkich praw człowieka, obywatela, chrześcijanina, aczkolwiek
mielibyśmy dużo o tym do mówienia. Na co wszakże przystać nie możemy, to na to aby Kościół miał te formy rządu w
nienawiści. Alboż-to Kościół tak bardzo nienawidził włoskie rzeczpospolite owych wieków średnich, kiedy najwięcej
posiadał kościelnego i politycznego wpływu na świecie? Czyż okazał się on kiedykolwiek bardziej przychylnym monarchiom i
władzy absolutnej dlatego, że władza państwowa była absolutną? Wcale nie. Sympatie jego lub antypatie zupełnie inne
miewają źródło, a źródłem tym jest sposób, w jaki narody i rządy spełniają swe obowiązki względem Boga, względem religii
prawdziwej, względem jej sług i wiernych. Tu jest widoczne a wcale nie straszne źródło tego, co się zazwyczaj nazywa
polityką kościelną. Te rządy przekłada Kościół katolicki nad inne, które najlepiej poręczają swym obywatelom wolność
zdrową, rozumną, chrześcijańską, i które najlepiej ich strzegą od swawoli i zgubnych jej wybryków.

(Prw. Encykliki Leona XIII Immortale Dei i Libertas; Mgr. Parisis, Cas de conscience sur les libertes modernes; Mgr.
Sauve, Questions religieuses et sociales de notre temps; Liberatore. La Chiesa e lo Stato; J. B. Jaugey. Accord de
l'Eglise et de l' Etat, i inni.)

